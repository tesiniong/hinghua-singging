# Sṳ̄.

Ca̤̍ seo̍h bôiⁿ Ló̤-má-cī ē Sing-Gū-io̤h Si̍ng-ging, n̄g-sī guâ-ga̍i beông-sing iú ngé̤ng-meóng huang-i̍h ē, iā n̄g-sī guâ-ga̍i beông-sing iú Ing-meóng huang-i̍h ē; chā̤uⁿ ca̤̍ ciô̤ duā ē go̤ng-díng, guâ beoh-cî beó-dang-dng ceo̍, iā si̍h-cāi kang-kang kṳ̍ ca̤̍ ló̤-kô. Ing Hing-hua̍ ē dā̤-ho̤ng, Si-bo̍-dō̤ cīng câ̤u, gang-hu cīng ô̤ng, beó-dang-dng ce̤ng-ce̤ng pa̍i gûi gá̤ náng ceo̍ to̤h-seō, súi-sí lā̤u-lî ca̤̍ seō, guâ ing-cheô nō̤ sâi-ē̤ng De̤ng-go̤h. Ha̍ng-meóng Si̍ng-ging do̤-ng, da̍i heô léng da̍i sing, da̍i to̤ng-ē̤ng ē, cuh sī seo̍h ūi Bî-go̤h Ang-li̍h-gang-hōi ē Hōi-do̤h Si Io̤h-hāng sê̤ huang-i̍h ē. Bi̍-do̤̍h guâ beông-sing ū cio̤ng ca̤̍ huang-i̍h ē ceh-cīng, cé̤ⁿ-cé̤ⁿ gau keoh gûi gá̤ náng, deo ū cīng i ē li̍h-liō̤ng, ceo̍ ga̍u ching-chê̤, î-hā̤u guâ ta̤̍h seo̍h bôiⁿ da̍i sing da̍i heô ē Ing-meóng Si̍ng-ging, gah huang-i̍h ē seo-du̍i, seh-seô nō̤ n̄g-sī duā beoh-deh-î ē ūi-chṳ̍, guâ iā n̄g-gô̤ⁿ iō̤ⁿ ca̤̍ i̍-seo̍.
Beoh-do̤̍h guâ beông-sing, cuh nō̤ to̤ng Hing-hua̍ Gi-Do̤̍h-ga̍u ē náng. Deo da̤u̍h hio̤̍ng ca̤̍ seo̍h bang bang-cē̤ huang-i̍h ē náng ha̍ⁿ-siā, cuh sī: Ná̤ geong Hó̤ng-māng, Déng geong Ging-sing, Á̤uⁿ geong Sā̤u-heong, déng geong cô-i̍ng. Ca̤̍ gûi ūi Seng-saⁿ duā cheoh-li̍h ceo̍, beó hiáng ló̤-kô. Leōng i̍ng ē gang-hu, piāⁿ î-sá̤ⁿ buh ge̍ng-ge̍ng ā̤ heô; ca̤̍ sī ing cṳ-ge̤̍h ē cô̤ng-bāng Lî geong Dió̤ng-ō̤ng léng i̍ng-cṳ ē náng ū cīng sa̤̍-cī ing.
Bî-go̤h Si̍ng-ging-hōi beh-céng ū cheoh duā bôiⁿ-cíng, i̍ng siáⁿ ca̤̍ seo̍h bō Si̍ng-ging, go̍-cheô ū cheoh go̤̍-be̍h, cî-lî nō̤ siu bôiⁿ-cíng ngō heōng ē seo̍h heōng; si̍h-si̍h da̤u̍h gah Bî-go̤h Si̍ng-ging-hōi duā ha̍ⁿ-siā.
Seh-seô sâi-ē̤ng Hing-hua̍ báⁿ-uā ē Gi-Do̤̍h-dó, ing ca̤̍ sê̤ cheoh ē cṳ ā̤ ga cheoh-li̍h ta̍h, léng ga ceong-bíng siû Sio̤ng-Dā̤ be̍h-sī ē Si̍ng-ging, bi̍ng-chiâⁿ ā̤ mêng-lā̤ beh-náng ah-na ceo̍; nō̤ ū na, guâ seo̍h bang huang-i̍h léng i̍ng ē náng cuh ā̤ deh Sio̤ng-Dā̤ cīng duā ē siô̤ng-seo̍.
Bo̍ Lô-seō.
Se̍h-ih go̍ih 20 heō, 1912.

# 序

這蜀本羅馬字其新舊約聖經，毋是我「家己」本身由原文翻譯其，也毋是我「家己」本身由英文翻譯其；像這喏大其工程，我不只無擔當做，也實在空空去這勞苦。