# 創世記
### 上帝其創造
## 1
1起頭，上帝創造天地。
2地是空虛，烏瞀々，深淵面頂暗々；上帝的神運行落水面。
3上帝講：“着有光”，即有光。
4上帝看這光是好，上帝即分開光佮暗。
5上帝名這光叫做日當，名這暗叫做暝頭。有暝頭，有日當，這是頭蜀日。
6上帝講：“水當央着有空氣”，摕分開上下其水。
7上帝即做空氣，使空氣頂勢其水佮空氣下底其水對當央分去；即有安生。
8上帝名這空氣叫天。有暝頭，有日當，這是第二日。
9上帝講：“天下喏穧其水，着聚蜀位處，使陸地現出。”即有安生。
10這焦其塗，上帝名叫陸地；名水聚的位處叫海。上帝看安生是好。
11上帝講：“地着生結籽其草佮菜，連生果子其樹，果子包核，都憑伊其種類落地咧。”即有安生。
12地即生結籽其草佮菜。俱各憑伊其種類，連結果子其樹，果子包核，都憑伊其種類。上帝看安生是好。13有暝頭，有日當，這是第三日。
14上帝講：“天頂着有發光其體，使分別日當暝頭。留做記號，會定四時、日期、年歲。
15並且發光落天，滿照落地咧。”即有安生。
16上帝做兩個大光，大其管日當，細其管暝頭，複做遐穧其星。17上帝排列伊落天頂，滿照落地咧。
18摕管理日暝，分光佮暗。上帝看安生是好。
19有暝時，有日當，這是第四日。
20上帝講：“水着滿生有活命其動物，複有爪飛落地上，頂勢都遘空氣當央。”21上帝即做大魚，連水裡所生有活命其動物，都憑伊其種類。遘各種飛其爪，都憑伊其種類。上帝看安生是好。22上帝祝福伊講：“生育盡穧，充滿落海；爪亦生育盡穧落地。”23有暝頭，有日當，這是第五日。
24上帝講：“地着滿生活其物乇，都憑伊其種類。頭牲、蟲蟻、野獸，都憑伊其種類。”即有安生。
25上帝即做野獸，都憑伊其種類；頭牲都憑伊其種類；地上蟲蟻，都憑伊其種類。上帝看安生是好。
26上帝講：“我各儂着做儂，照我各儂其相，使伊管海咧魚、飛其爪、頭牲、佮凡動彈落地其蟲蟻，連管共全地。”
27上帝即憑本身的相做儂，做伊即是照上帝其相。做啊丈夫，亦做嬸娘。28上帝祝福伊，上帝講：“生育盡穧，充滿落者地，地乞汝所管，連管海咧其魚、飛其爪、佮地上各種有活命其物乇。”29上帝講：“滿地結籽其菜蔬，包核其果子樹，我都賜乞汝食，30喏落地上走其野獸、空中飛其爪、佮動彈落地，各種活其物乇，我都賜青草乞伊食。”即有安生。31上帝看所做其盡好。有暝頭，有日當，這是第六日。
 
## 2
1天地萬物既然成了。
2遘第七日，上帝做物乇其功夫已經完竣，即落第七日安歇。
3因這蜀日，上帝做萬物其功夫已經完竣，即安歇。故此降福落這蜀日，定做聖日。
 
### 埃田園
4創造天地來歷是安生，耶和華上帝做天地其日。
5地咧未生草木，未生菜蔬，因耶和華上帝未落雨落地咧，亦無儂耕種這地。
6有雺霧由地咧出，摕潤澤滿地。
7耶和華上帝用塗做儂，摕生氣㖹入伊鼻腔，即成做有生神其儂。
8耶和華上帝落東邊埃田設蜀個園，摕所做其儂放著方裡。
9耶和華上帝使地生各種其樹，會看咧，會食咧，當園其當央有生命其樹，亦有分別善惡其樹。
10有河從埃田流出，摕灌這園，這河由遐分做四葩。
11頭蜀條名比遜，環繞哈腓拉地其四圍，遐地方出產黃金。
12這地方其黃金「第一」好，亦出產比多拉（“比多拉”有儂翻譯做寶珠，有儂翻譯做乳香。），連朔杭寶石（“朔杭寶石”有儂翻譯做紅瑪瑙，有儂翻譯做青粹石）。
13第二條河名基訓，環繞落古實地四圍。14第三條河名希底結（底格里斯），流落亞述東邊。第四條即是伯拉（幼發拉底）河。
15耶和華上帝即帶這儂，放落埃田園，使伊栽種看守。16耶和華命伊講：“園中各樹其果子，汝會隨意罔食。
17喏這分別善惡樹其果子，汝毋通食。食有蜀日得々死。”
18耶和華上帝講：“這儂單個住無甚物好，我慾做蜀個配偶幫助伊。”
19耶和華上帝摕塗做其塍野各種其野獸、空中飛其爪，帶遘亞當面前，看這儂號伊做甚物，者穧有活命物乇其名，即憑亞當所稱其做定着。
20亞當落六畜、飛其爪、都號啊名，喏亞當未得配偶幫助伊。
21耶和華上帝使亞當好睏，取伊蜀條肋骨，即摕肉補滿遐位處。
22耶和華上帝即將所摕落亞當身咧其肋骨做啊嬸娘儂，帶遘亞當頭前。
23亞當講：
“這是我骨當央其骨，
肉當央其肉。
因伊是由丈夫儂身咧取出，
着稱伊叫嬸娘。”（憑希伯來原文，丈夫叫“伊施”，嬸娘叫“伊沙”，這兩句話，音有廝近，顯明嬸娘是由丈夫遐號名其意義。） 
24故此儂離老爸娘嬭，佮老嬤連合，成做蜀體。
25夫婦兩個儂，赤身露體，亦無羞恥。
 
### 儂違背命令
## 3
1耶和華上帝所做者個生物，無物會古怪落蛇。蛇佮身兜儂講：“園裡燳個果子，上帝乜都警戒汝毋通食咯？”2身兜儂應蛇講：“園裡者穧樹其果子，我都會食咧。3唯獨園裡有蜀蔸樹其果子，上帝警戒講：‘毋通食，亦毋通摸，驚咧會遘死亡。’”4蛇對身兜儂講：“汝不一定死。5因上帝知汝食這果子許蜀日，入目珠會清。汝即像上帝會辨別善惡，故此警戒汝毋通食。”6身兜儂見這樹其果子會食，會看咧，複會益智慧，通思慕，即捻這果子食，複摕乞伊丈夫，伊丈夫亦食。7兩個儂其目珠即清，且見覚是赤身露體，即辮無花果其樹箬做裙。
8遘日頭斜，涼其風起，耶和華上帝行落園裡。亞當佮身兜儂聽聞耶和華上帝其聲音，即著落園其樹縫，避耶和華上帝其面。9耶和華上帝叫亞當講：“汝著底落？”10伊應講：“我聽聞汝聲音著園裡，因我露體其緣故，即驚，走去躲。”11上帝講：“方儂佮汝講汝露體咧？我禁止汝毋通食這樹其果子，汝有食咯？”12亞當講：“汝所賜我其嬸娘儂，摕這樹其果子乞我，我即食。”13耶和華上帝即勘嬸娘儂講：“汝怎生安生做咧？”嬸娘儂應講：“是蛇誘惑我，我正食。”

### 上帝其宣判
14耶和華上帝即佮蛇講：
“汝既然做這事，
必定比遐穧六畜百獸更加受罵。
汝着用腹肚行墿，
蜀世食塗。
15我慾使汝和嬸娘儂結仇；
汝其後裔佮伊其後裔亦結仇。
伊其後裔慾拍傷汝其頭，
汝欲拍傷伊其骹後䟓。”
16複佮嬸娘儂講：
“我得々使汝帶身盡苦，
生囝喫虧，
汝得々想慕汝丈夫，
丈夫亦管汝。”
17複佮亞當講：
“汝既然聽汝老嬤其話，
食我所禁止汝食其果子，
地得々因汝受罵，
汝得々蜀世儂勞苦，
正會食這地咧所出產其物乇。
18地得々因為汝生刺草盡穧，
汝得々食地其菜。
19一定汗流滿面，
正會得的其食。
得々歸到你所出其塗咧，
汝本來是塗，
得々再歸塗咧轉。”
20亞當名伊其老嬤叫夏娃，（“夏娃”翻譯即是“生”其意義）因伊是攏總百姓其娘嬭。21耶和華上帝替亞當連伊老嬤皮其衣裳乞頌。
 
### 乞逐出埃田園
22耶和華上帝講：“儂已經會辨別善惡，仿佛像我各儂，驚咧伊伸手，亦捻生命樹其果子食，即會永生。”23故此，耶和華上帝使這儂出埃田園，耕種伊「家己」所出其塗。24即逐這儂出去，落埃田園東邊設基路兵，佮會「家己」舞其利劍，摕把守生命樹其墿。

## 4
1亞當佮夏娃做蜀房間，即帶身生該隱（“該隱”翻譯即是“得着”其意義）講：“主使我得丈夫囝。”2複生該隱伊弟亞伯。亞伯是眏羊其儂，該隱是做塍其儂。3有蜀日，該隱摕土產乞主。4亞伯摕頭蜀胎生其羊，連這羊油來獻。主看顧亞伯連伊所獻其物乇，5無看顧該隱連伊所獻其物乇。該隱即變面大受氣。6主佮該隱講：“汝變面受氣是甚物緣故咧？7設使汝行善，乜𣍐見受納咯?汝若行惡，罪孽即伏落門前，伊亦得々想慕汝，汝復着管伊。”
 
### 該隱佮亞伯
8以後該隱佮伊弟亞伯述這來歷,兩個儂落塍當央。該隱即爬起拍伊弟亞伯，刣伊。9主勘該隱講：“汝弟亞伯著底落？”該隱應講：“毋知。我乜是看管我弟其儂咯？”10耶和華講：“汝有做甚物？汝弟其血有聲音由地底喊救我。11地開喙，由汝手接汝弟其血，汝得々受罵，𣍐得地其利益。12汝耕種地，地毋再替汝出力，汝得々流動落地上。”13該隱對主講：“我受定罪盡重，我實々𣍐當得起。14主仱逐我離這地，毋容我再見主其面。我既然飄流落地上，凡儂遇着我，得々刣我。”15主即佮該隱講：“凡刣該隱其儂得々受罰七倍。”主即摕記號賜乞該隱，免得儂遇着即刣伊。16由且該隱退，離主面前，去埃田東邊挪得地方住。

### 該隱其後代
17該隱佮伊老嬤做蜀房，伊老嬤就帶身生以諾。許蜀時，該隱起蜀座城，即摕伊囝其名號這城叫以諾。18以諾生以拉、以拉生米戶雅利、米戶雅利生瑪土撒利、瑪土撒利生拉麥。19拉麥討兩個老嬤，蜀個名亞大，蜀個名洗拉。20亞大生雅八，伊是住帳房眏頭牲儂其祖宗。21伊弟名猶八，是彈琴吹簫儂其祖宗。22洗拉生土八該隱，是拍銅拍鐵師傅其祖宗，土八該隱其伊妹名拿瑪。23拉麥佮伊兩個老嬤講：
“亞大洗拉着聽我其聲音；
拉麥其老嬤聽我其話；
壯士傷我，我慾刣伊；
幼童害我，我慾害伊。
24設使刣該隱，得々受罰七倍；
若刣拉麥，得々受罰七十七倍。”
 
### 塞特佮以挪士
25亞當複佮伊老嬤做蜀房，伊老嬤生囝，名伊叫塞特（塞特翻譯即是“設立”其意義）講：“上帝因為我，立我蜀個囝，替該隱所刣其亞伯。”26塞特亦生囝，名伊叫以挪士。遐時節儂起手禱告耶和華其名。（或作，儂起手正稱上帝叫耶和華）
 
### 亞當其後代（代上1:1-4）
## 5
1亞當其後裔約略記着下底。當上帝造儂時節，是照上帝其相造伊。2造男亦造女。當造伊其許蜀日，上帝摕福氣允伊，稱伊做儂。
3亞當蜀百三十歲複生囝，親像「家己」相，稱伊其名叫塞特。4亞當生塞特後，在世八百年，復再生男女囝。5亞當歲壽食遘九百三十歲正死。
6塞特蜀百零五歲生以挪士，7塞特生以挪士後，在世八百零七年，復再生男女囝。8塞特歲壽食遘九百十二歲正死。
9以挪士九十歲生該南，10以挪士生該南後，在世八百十五年，復再生男女囝。11以挪士歲壽食遘九百零五歲正死。
12該南七十歲生瑪勒列，13該南生瑪勒列後，在世八百四十年，復再生男女囝。14該南歲壽食遘九百一十歲正死。
15瑪勒列六十五歲生雅列，16瑪勒列生雅列後，在世八百三十年，復再生男女囝。17瑪勒列歲壽食遘八百九十五歲正死。
18雅列蜀百六十二歲生以諾，19雅列生以諾後，在世八百年，復再生男女囝。20雅列歲壽食遘九百六十二歲正死。
21以諾六十五歲生瑪土撒拉，22以諾生瑪土撒拉後，奉事上帝（“奉事上帝”原文是“佮上帝齊行”），在世三百年，復再生男女囝。23以諾歲壽食遘三百六十五歲。24以諾奉事上帝，上帝接伊去，故此無著者世間。
25瑪土撒拉蜀百八十七歲生拉麥，26瑪土撒拉生拉麥後，在世七百八十二年，復再生男女囝。27瑪土撒拉歲壽食遘九百六十九歲正死。
28拉麥蜀百八十二歲生囝，29稱伊名叫挪亞（“挪亞”翻譯即是“安歇”其意義），講：“主詈罵者地，使我手做勞苦。仱這囝得々安慰我。”30拉麥生挪亞後，在世五百九十五年，復再生男女囝。31拉麥歲數食遘七百七十七歲正死。
32挪亞五百歲生閃，含，雅弗。
 
### 儂其罪惡
## 6
1儂興旺落地上，亦有生嬸娘囝。2上帝其囝見世間儂其嬸娘囝容貌標緻，即憑伊所取意其，討來做老嬤。3主講：“儂既然是肉體，我其神𣍐永遠居住伊裡勢，（或作“我其神無永遠佮伊廝爭”）喏罔容伊遘蜀百二十年。（或作“以後伊其歲壽佮命遘蜀百二十年”）”4當時有更大其儂著世上，以後上帝其囝佮這儂其嬸娘囝做蜀房，生囝亦更大。即是上古遘者英雄出名其儂。
5主見世上其儂罪惡貫盈，心咧所拍算其，時常是獃。6咧且主退悔做儂落世上，心裡盡苦。7主講：“我所做其儂，慾滅伊落地上，即是儂佮頭牲、蟲蟻、天咧其爪。因我做伊，仱退悔。”8喏挪亞蒙恩落上帝面前。
 
### 挪亞
9挪亞其來歷記著下底。挪亞落許蜀代儂當央是義人、完整、奉事上帝。10挪亞生三個囝，即是閃、含、雅弗。
11通世間污穢落上帝面前，滿做強暴。12上帝看世間污穢，在地凡有血氣其，所做都是歪邪。13上帝佮挪亞講：“凡有血氣其都慾受我除滅，因伊強暴滿做，我慾滅伊落地上。14汝仱着用歌斐樵（歌斐樵有儂翻譯做香柏樵，亦有翻譯做浮樵）做蜀條大船，裡勢做啊房間，摕bā-au涂這船其裡外。15汝做這船，樣式是安生：長三百手䟓，（蜀手䟓約略是尺半）闊五十手䟓，懸三十手䟓。16船頂做啊窗，懸蜀手䟓。船邊放啊門，分上中下三層。17我一定用大水浸這地，除滅天下攏總有血氣其物乇，凡在地上其，得々滅亡。18我佮汝立約，汝着抴汝母、囝、新婦，都上這船。19汝將各種活其物乇，每種俱各兩頭，即是蜀公蜀母，帶伊上船，佮汝齊保全活命。20飛其爪俱各憑伊種類，走其野獸俱各憑伊種類，佮爬地道蟲蟻俱各兩頭，佮汝齊上船，保全伊其活命。21汝着藏集攏總食其物乇，摕汝連喏穧類做糧草。”22挪亞都憑上帝其命令去行。
 
### 大水
## 7
1主吩咐挪亞講：“我落者世界，喏看汝行義著我面前。汝仱佮汝蜀厝儂，通上大船。2凡頭牲皟潔其，公其七頭，母其七頭；無皟潔其類，公母俱各蜀頭。3飛其爪，亦帶公七頭，母七頭，摕留這種類落地上。4過七日，我慾降大雨落地上四十日四十暝，摕所造喏個活其物乇，慾都滅落地上。”5挪亞即都憑主所命其去行。
6大水浸這地時節，挪亞六百歲囉。7挪亞佮母囝連新婦都上去大船，避這大水。8清潔其頭牲佮無清潔其頭牲，飛其爪佮動彈地道各種其蟲蟻，9母公廝配遘，綴挪亞直去大船咧，憑上帝所命挪亞其。10七日後，大水浸者地，
11拄々挪亞六百歲。二月十七日，許蜀日大海其泉頭都湧出，天亦破伊其縫。12雨落地上四十日四十暝。13當許蜀日，挪亞佮三個囝閃、含、雅弗、挪亞其老嬤佮三個新婦，都直去大船咧。14伊各儂佮百獸憑伊其種類，六畜憑伊其種類、動彈落地道其蟲蟻，憑伊其種類，喏穧飛爪，憑伊其種類。15凡有血肉有生氣其，俱各有配對，綴挪亞上船。16凡上船有血氣其物乇，都是憑上帝所命挪亞其，有公有母。主即替伊關船門。
17大水浸這地四十，水勢盡大，使船起浮落地上。18水勢落地上罔漲罔懸，船落水面浮來浮去。19水勢落地上漲盡懸，通天下懸々其山都乞淹去。20水勢大漲，厄懸過山十五手䟓，山嶺都淹去。21地上各類活其物乇、飛其爪、頭牲、野獸佮動彈地道其蟲蟻，連儂類都盡死去。22凡著焦地咧，有鼻會通氣其，攏總都死亡。23地上攏總活其物乇，從儂遘六畜、百獸、蟲蟻、飛其爪，都滅亡落地咧。唯獨挪亞佮著船咧其，都佇。24水漲著地上，經過蜀百五十日。
 
### 大水消退
## 8
1主看顧紀念挪亞連佮伊齊著船咧百獸、六畜。上帝即使風吹這地，水勢漸々退去，2大海其上頭佮天其縫都窒去，天咧其雨亦煞。3地咧其水漸々退去，遘蜀百五十日後，水正消去。4七月十七日，船煞亞拉臘山。5水漸々消，遘十月初一，山頭正現出。
6過四十日，挪亞開所做其船窗，7放蜀頭烏鴉出，烏鴉飛來飛去，直々等地咧其水焦去。8複放蜀頭白鴿出，愛挃看地面其水退完啊未。9地面滿跡復有水，鴿骹無地煞，回頭來船就挪亞，挪亞即伸手接伊入船。10複等七日再放鴿出，11遘半下晝，鴿回頭，喙銜橄欖樹新其箬，因此挪亞知地咧其水已經退去。12再等七日，放鴿出船，無再回頭。
13遘挪亞六百零蜀歲，正月初一，地咧其水都焦去。挪亞開船蓋，看見地面其水已經焦了。14二月二十七日，地都焦去，15上帝佮挪亞講：“汝佮汝母囝、新婦出這船。17佮汝其生物、飛爪、六畜、動彈落地上其蟲蟻，都帶伊出，使伊生育加添盡穧落地咧。”18挪亞即佮伊母囝、新婦都出去；各種其野獸、蟲蟻、飛爪、頭牲喏個動物，都憑伊其種類，亦都出大船。
 
### 挪亞獻祭
20挪亞因為主築祭臺，摕各種皟潔其頭牲佮皟潔其爪，獻落祭臺咧，做火燒祭。21主享這芳味，心咧想講：“以後我得々毋因儂其緣故，降災禍落地，（原文作罵地）因儂做細時節，心肝存惡念，我無再滅攏總活其物乇，像以前所做其蜀樣。22地復佇時節，耕種、收成、熱、凊、冬、夏、日，暝，永遠無停歇。”
 
### 上帝佮挪亞立約
## 9
1上帝祝福挪亞連伊其囝，講：“生育盡穧，滿々落地上。2地上其野獸、天咧其爪、地上各類動彈其物乇，連海咧其魚，都得々驚汝，都交落汝其手。3各種有活命會動彈其物乇，都賜乞汝食，我將攏總賜汝，像賜菜蔬乞汝食蜀樣。4唯獨有活命其肉、即是有血其肉，毋通食。5凡有害汝命，流汝血其，或野獸或儂，我得々罰伊其罪。儂佮儂是兄弟，儂若害伊兄弟其命，我得々罰伊其罪。6凡流儂血其，儂亦得々流伊其血。因上帝造儂是像「家己」其相。7汝各儂生育盡穧，大興旺落地咧。”
8上帝複佮挪亞連伊囝講：9“我佮汝連汝後裔立約，10亦佮汝各種活其物乇，即是飛爪、六畜、野獸，凡出船佇地咧各種活其物乇，亦佮伊立約。11我佮汝各儂立約，無再摕大水滅凡有血氣其物乇，亦毋再有大水淹這地。”12上帝講：“我佮汝連佮汝其生物立永遠其約，有物乇做憑據。13我放虹落雲方勢，即是做我佮世間立約其憑據。14我使雲罩落地咧時節，雲方勢有虹現出。15我即紀念我佮汝各儂連佮各類有血氣活其物乇所立的約，以後無再有大水滅凡有血氣其物乇。16虹複現落雲方勢，我看見這虹，即會記咧我佮地上凡有血氣攏總活其物乇所立永遠其約。”17上帝佮挪亞講：“我佮地上凡有血氣其物乇立其約，即是摕這做憑據。”
 
### 挪亞佮伊其囝
18挪亞其囝出大船其，即是閃、含、雅弗。含是迦南其老爸。19只三個是挪亞其囝，滿地住其百姓，都是伊其後裔。
20挪亞起手做塍，亦栽葡萄園。21食葡萄酒醉去，褪皟々，睏落帳房裡勢。22迦南其老爸含，看老爸赤身露體即出去佮伊兩個兄弟講。23閃佮雅弗摕衣裳迎肩頭咧，倒退行頭前，遮老爸其體。伊面無翻轉，都無看見老爸褪皟々。
24挪亞酒醉醒，正知第二囝所做其事。25即講：
“迦南會受罵咧，
得々做奴才當央其奴才，
服事伊兄弟。”
26複講：
“閃其上帝着賞賀，
迦南得々以其奴才。
27上帝使雅弗其地場闊々，
囝孫穧々，
住閃其帳房，
迦南得々做伊其奴才。”
28大水後，挪亞復在世三百五十年。29挪亞歲壽食遘九百五十歲正死。

### 閃、含、雅弗其後代（代上1:5-23）
## 10
1挪亞其囝閃、含、雅弗，大水後生囝，伊其後裔記落下底。2雅弗其囝歌蔑、瑪各、瑪代、雅完、土巴、米設、提拉。3歌蔑其囝亞實基拿、利法、陀迦瑪。4雅完其囝以利沙、他施、基提、多單。5只幾個儂其後裔，散住落州島，各儂憑各々其土腔，俱各分支派宗族。
6含其囝古實、麥西、弗、迦南。7古實其囝西巴、哈腓拉、撒弗他、拉瑪、撒弗提迦。拉瑪其囝示巴、底但。8古實複生甯綠，即是在世起頭做英雄其儂。9伊著耶和華主面前做大英雄打獵其儂，故此古時有蜀句講：“像甯綠著主面前做英雄打獵其儂。”10伊起頭立國落巴別、以力、亞甲、甲尼，都是著示拿其地。11由示拿出去亞述，起尼尼微、利何伯伊爾佮迦拉。12複起尼尼微佮迦拉當央其利鮮，這都是大城。13麥西生路得族、安南族、利哈族、拿弗土族、14帕斯魯族、迦斯路族、鴿託族、非利士族由伊遐出。
15迦南生大囝西頓，複生赫族。16耶布斯族、亞摩利族、革迦撒族、17希未族、亞基族、西尼族、18亞瓦底族、洗瑪利族、哈抹族。以後迦南各族散居四處住。19迦南其地界從西頓遘基拉，遘迦薩。複遘索多瑪、俄摩拉、押瑪、洗扁、拉沙。20這都是含其囝孫，俱各憑伊祖宗其土腔、地界，分作邦國。
21雅弗其兄閃啊，亦生囝，閃是希伯合族其祖宗。22閃其囝以攔、亞述、亞法撒、路得、亞蘭。23亞蘭之子烏斯、戶勒、基帖、瑪施。24亞法撒生沙拉、沙拉生希伯。25希伯生兩個囝，蜀個名叫法勒，（法勒翻譯即是分開其意義）因着時節，世界儂分開。法勒其奶弟名叫約丹。26約坍生亞摩答、沙列、哈薩瑪非、耶拉、27哈多蘭、烏薩、德拉、28俄八、亞比瑪利、示巴、29阿斐、哈非拉、約八。這都是約坍其囝。30伊所住其地方，從米沙遘東邊其山，名西發。31這是閃其後裔，俱各憑伊其宗族、土腔、地界分作邦國。
32以上所記其，都是挪亞三個囝其後裔。都憑伊其支派、宗族、邦國。大水以後分作邦國。

### 巴別塔
## 11
1當時天下口音喏蜀樣，話語相同。2由東邊搬去，佇示拿地方遇着平地，即落許遐住。3各儂廝議論講：“我各儂着齊做磚，用火燒。”憑安生摕磚當作石，複摕石漆當作灰塗。4複講：“我各儂着齊起城佮臺，臺頂着懸遘天，使我名傳出，免得散落通天下。”5主降臨，愛看世間儂所起其城佮臺。6主即講：“這眾儂是蜀樣，仱既然有na做了，以後凡伊所再做其，無蜀項會無成。7我各儂着降臨變亂伊其話語，使伊各儂𣍐廝通。”8主即由遐散伊去滿地，由且儂即無再起這城。9因上帝著遐變亂天下儂其話語，使伊散居滿地，故此這城名叫巴別（巴別翻譯即是變亂其意義）。

### 閃其後代（代上1:24-27）
10閃其後裔記著下底：大水後兩年，閃蜀百歲，生亞法撒。11閃生亞法撒後，在世五百年，復生男女囝。
12亞法撒三十五歲生沙拉。13亞法撒生沙拉後，在世四百零三年，復生男女囝。
14沙拉三十歲生希伯。15沙拉生希伯後，在世四百零三年，復生男女囝。
16希伯三十四歲生法勒。17希伯生法勒後，在世四百三十年，復生男女囝。
18法勒三十歲生拉吳。19法勒生拉吳後，在世兩百零九年，復生男女囝。
20拉吳三十二歲生西鹿。21拉吳生西鹿後，在世兩百零七年，復生男女囝。
22西鹿三十歲生拿鶴。23西鹿生拿鶴後，在世兩百年，復生男女囝。
24拿鶴二十九歲生他拉。25拿鶴生他拉後，在世蜀百十九年，復生男女囝。
26他拉七十歲生亞伯蘭、拿鶴、哈蘭。

### 他拉其後代
27他拉其後裔記著下底。他拉生亞伯蘭、拿鶴、哈蘭，哈蘭生羅得。28哈蘭死落本地方，即是迦勒底其吾珥縣，伊老爸他拉復佇。29亞伯蘭、拿鶴都有討姥：亞伯蘭老嬤名撒萊；拿鶴老嬤名密迦，是哈蘭其嬸娘囝；哈蘭即是密迦佮亦迦其老爸。30撒萊𣍐生育，無囝。
31他拉帶伊其囝亞伯蘭連孫，即是哈蘭其囝羅得佮蜀個新婦撒萊，都離迦勒底其吾珥縣，愛去迦南地，喏遘哈蘭，即落許遐住。32他拉歲壽食遘兩百零五歲，即死落哈蘭。

### 上帝呼召亞伯蘭
## 12
1主喻亞伯蘭講：“汝着離汝本地方，親戚老爸其厝，起身去我所指示汝其地。2我慾使汝成做大族，賜福乞汝，使汝其名大出，使汝享厚福。3祝福汝其儂，我得々賜福伊；罵汝其儂，我得々罵伊。天下萬國其百姓，得々因汝得福。”
4亞伯蘭憑主其命令即去，羅得亦齊行。亞伯蘭離哈蘭時節已經七十五歲。5亞伯蘭帶老嬤佮奶侄羅得，連著哈蘭所積其貨財，所得其奴婢都出，愛挃去迦南地，即遘迦南地。6亞伯蘭經過者地，遘敘劍地方摩利其橡樹。當時迦南族住著者地。7主顯現佮亞伯蘭講：“我慾摕這地賜汝後裔。”亞伯蘭即落許遐替這顯現其主起祭臺。8由許遐搬去山頂，即是佇伯特利東邊，搭這帳房。西邊有伯特利，東邊有艾。落許遐複替主起祭臺，懇求主其名。9以後亞伯蘭漸々搬去南勢。

### 亞伯蘭遘埃及
10這地方拄々饑荒。因許遐饑荒盡忝，故此亞伯蘭去暫住埃及。即佮老嬤撒萊講：“我知汝是生標緻其嬸娘儂。12埃及儂蜀看見汝得々講：‘只蜀個是亞伯蘭其老嬤’，伊即慾刣我，喏留汝活命。13請汝着講汝是我其阿妹，使我因汝會得平安，我其活命也因汝得保全。”14亞伯蘭蜀遘埃及，埃及儂看見這嬸娘儂生盡好。15法老（法老即是埃及王其稱號）其官亦看見，即落法老面前稱讚伊。這嬸娘儂即收入法老宮裡。16法老因為這嬸娘，即加倍厚伊看待亞伯蘭，亞伯蘭即有牛、羊、母公其驢佮駱駝，連奴才丫頭。
17主因亞伯蘭老嬤撒萊其緣故，降大災禍落法老，連伊蜀家。18法老即召亞伯蘭來，勘伊講：“汝怎生安生待我？怎生無佮我講伊是汝老嬤咧？19汝怎生講，伊是汝妹？差點囝使我討伊做姥。仱汝老嬤著者，通帶伊去。”20法老即命儂送亞伯蘭連伊老嬤佮攏總其物乇去。

### 亞伯蘭佮羅得分開
## 13
1亞伯蘭帶伊老嬤佮伊所有其物乇，連羅得出埃及上去迦南其地方。2亞伯蘭有金、銀、頭牲大穧。3由南邊其地漸々起身行，遘伯特利佮艾當央，是起頭起祭臺其位處。4亞伯蘭落遐懇求耶和華其名。5佮亞伯蘭齊行其羅得，亦有牛、羊佮帳房。6因兩個儂其業產盡闊，故此無擔當齊住。若使齊住，這地無擔當容伊。7當時，迦南族佮比利洗族亦住著者地方，亞伯蘭飼頭牲其儂佮羅得飼頭牲其儂廝爭。8亞伯蘭佮羅得講：“我佮汝是至親，毋通廝爭，汝飼頭牲其儂佮我飼頭牲其儂，亦毋通廝爭。9所有其地，都著汝面前，請你佮我分開。汝左𤖭，我即去右𤖭；汝右𤖭，我即去左𤖭。”10羅得揭起目珠，滿々看約旦平地，遘啊瑣珥，塗都是肥潤。當主未滅所多瑪、俄摩拉時節，這地像主其園，複像埃及其地蜀樣。11羅得揀約旦平地，即東邊去。憑安生，兩個儂廝離別。12亞伯蘭住迦南地，羅得住平地其縣，拍帳房一直遘所多瑪。13所多瑪儂做獃惡，大得罪落主面前。

### 亞伯蘭搬遘希伯崙
14羅得離亞伯蘭後，主佮亞伯蘭講：“汝由所佇其位處，揭目珠看東西南北，
15凡所看見其地，我必定賜汝，連汝後裔遘永遠。16我得々使汝其後裔穧々，像地咧其塗沙蜀樣，設使儂會算地咧其塗沙，即汝其後裔亦會算得出。17汝爬起，橫直滿々行過這地，我得々將這地賜汝。”18亞伯蘭即搬遘希伯崙其幔利橡樹，拍帳房落遐住，佇遐替主起祭臺。

### 亞伯蘭救羅得
## 14
1當時，示拿王暗拉非、以拉薩王亞略、以攔王基大老瑪、列族其王提達，2齊去拍所多瑪王比拉、俄摩拉王比沙、押瑪王示納、洗扁王善以別，連別拉其王；比拉即是瑣珥。3只五個王都會落西亭山奧，西亭山奧即是仱其鹽海。4只五個王服侍基大老瑪十二年，遘十三年即反叛。5第十四年基大老瑪佮同盟其王來拍利乏音族佇亞特律加寧，拍蘇西族佇哈麥，拍以米族佇沙微基列亭，6複拍何利族著西珥山，遘伊勒巴蘭，這位處附近曠野。7只四個王環遘安密巴，即是加疊拍亞瑪力族其全地，複拍住落哈洗遜他瑪其亞摩利族。8許蜀時所多瑪王、俄摩拉王、押瑪王、洗扁王連別拉王（“別拉”即是“瑣珥”），都出陣落西亭山奧，9拍以攔王基大老瑪、列族王提達、示拿王暗拉非、以拉薩王亞略，只四個王佮許五個王交戰。10西亭山奧居多是石漆坑，所多瑪王佮俄摩拉王走，軍士跋落坑底，其餘即走去山裡。11四個王奪所多瑪、俄摩拉儂其貨物糧草去。12亞伯蘭其奶侄羅得住落所多瑪，仇敵亦搦伊，連搶伊其錢財貨物即去。
13有走出其儂，來報希伯來儂亞伯蘭講。許時節亞伯蘭住落亞摩利儂幔利其橡樹位處。這幔利佮以實各、亞乃做兄弟，都佮亞伯蘭結約。14亞伯蘭蜀聽聞奶侄乞儂搦去，即帶平素飼落厝裡操練其壯丁三百一十八儂，去逐仇敵遘但。15連暝抴奴才，分做幾班，拍着仇敵，複追遘大瑪色左邊其何巴，16將所搶其物乇佮奶侄羅得連羅得所有其物乇，以及婦女佮百姓，都搶回頭轉。

### 麥基洗德祝福亞伯蘭
17亞伯蘭既然拍贏基大老瑪連同盟各個王，回頭時節所多瑪王出，去沙微山奧接伊（沙微山奧即是王山奧），18撒冷王麥基洗德，是至高上帝其祭司，摕酒佮餅出，19祝福亞伯蘭講：“願天地其主，至高上帝賜福乞亞伯蘭。20至高其上帝既然摕仇敵交付汝其手，該當賞賀伊。”亞伯蘭即摕所得其物乇，十分抽蜀分獻乞麥基洗德。21所多瑪王佮亞伯蘭講：“儂都還我，物乇在汝罔摕去。”22亞伯蘭佮所多瑪王講：“我指天地其主，至高其上帝耶和華發誓，凡屬汝其物乇，即喏蜀絲蜀條鞋帶，我都毋摕，免得汝講：‘我使亞伯蘭財主。’喏乇後生囝所食其，連佮我齊去其儂，就是亞乃、以實各、幔利所應得其，在伊罔摕去。”

### 上帝佮亞伯蘭立約
## 15
1這事以後，主落默示當央曉諭亞伯蘭講：“毋使驚！我得々保護汝像藤牌蜀樣，汝得々得大賜福。”2亞伯蘭講：“我主上帝啊，摕甚物賜我？因我無囝，喏這大瑪色儂以利亞薩慾做我其後嗣。”3亞伯蘭複講：“主㬟摕囝賜我，即平素飼落我厝裡其，慾做我後嗣。”4主曉諭伊講：“這毋是汝其後嗣，唯獨由你出其，是做汝其後嗣。”5即帶伊出門外，講：“汝揭懸看天，應數喏穧星，看會數得了𣍐？”複佮伊講：“汝其後裔得々亦安生。”6亞伯蘭信，主摕這山做伊其義。
7主複吩咐伊講：“我是耶和華，別曾帶汝出迦勒底其吾珥縣，愛挃摕只者其地賜乞汝做基業。”8亞伯蘭講：“主上帝啊，我得這地做基業，慾怎生會知咧？”9主講：“汝替我摕三年其母牛蜀頭，三年其母山羊蜀頭，三年公其綿羊蜀頭，鶚䳡蜀頭，白鴿囝蜀頭。”10亞伯蘭即都摕來破對𤖭，放落兩𤖭，使兩盤𤖭廝對，喏爪無破開。11有惡其爪落落肉咧啼啄這肉，亞伯蘭逐伊去。12日頭慾落山時節，亞伯蘭忽然乞睏落眠去，見覚大黑暗，即盡驚。13主佮亞伯蘭講：“汝着知，汝後裔得々暫時住落異邦，異邦儂差使伊暴虐伊遘四百年。14汝後裔所服侍其異邦，我得々刑罰伊，以後汝後裔得々得盡穧貨物錢財出。15汝得々平安歸汝祖宗，即是享歲壽「第一」長，且過世埋葬。16汝後裔遘四代慾回頭者地，因亞摩利儂其罪復未滿。”
17遘日頭落山天暗去，即見有火煙像大爐其火煙，連有燒着其火焰，趁這破對𤖭其頭牲當央經過。18當只蜀日，主佮亞伯蘭立約，講：“我摕這地賜乞汝後裔，從埃及河遘伯拉大河，19即是基尼、基尼洗、甲摩尼、20赫、比利洗、利乏音、亞摩利、迦南、革迦撒、耶布斯喏穧族其地。”

### 夏甲佮以實瑪利
## 16
1亞伯蘭其老嬤撒萊𣍐生，有啊埃及其丫頭名夏甲。2撒萊佮亞伯蘭講：“主未賜我生囝，請汝佮我其丫頭做蜀厝，我或且由伊會得啊囝。”亞伯蘭即憑撒萊其話。3許蜀時亞伯蘭住迦南地已經有十年了。伊老嬤撒萊摕埃及丫頭夏甲進乞本夫做阿娌。4亞伯蘭即佮夏甲做蜀厝，夏甲帶身。「家己」見覚有身ngî，即藐視伊主母。5撒萊佮亞伯蘭講：“我受凌辱，是因汝其緣故。我摕我其丫頭放落汝方前，伊蜀見覚有身ngî即藐視我，願主落汝我當央判斷這是非。”6亞伯蘭佮撒萊講：“丫頭是屬汝所管其（原文作“通隨意待伊”）。”撒萊苛刻夏甲，夏甲即離伊面前避走。7主其使者遇着伊落曠野，著泉水邊囉，這泉水著書珥其墿咧。8使者講：“撒萊其丫頭夏甲，汝由底落來？仱慾去底落？”伊應講：“我走躲摕避主母撒萊。”9主其使者佮伊講：“汝着回頭去主母遐，憑在伊苛刻汝。”10主其使者復佮伊講：“我慾使汝其後裔盡穧，𣍐數得盡。”11主其使者複講：“汝現在帶身慾生蜀個囝，因主覆聽汝其苦，着號名以實瑪利（“以實瑪利”翻譯即是“上帝覆聽”其意義）。12伊慾做野人，拍眾儂，眾儂亦得々拍伊，伊所住其地佇眾兄弟東邊。”13夏甲受主曉諭，即懇求主其名，講：“汝是看顧我其上帝。”意思講：“主看顧我後，我會得咧仰望主。”14因此名這井叫拉海萊井（“拉海萊”翻譯即是“永生上帝看顧”其意義），即是著加疊巴列當央。
15以後夏甲由亞伯蘭生囝，亞伯蘭號夏甲所生其囝名叫以實瑪利。16夏甲從亞伯蘭生以實瑪利時節，亞伯蘭已經八十六歲。

### 割禮—立約其記號
## 17
1亞伯蘭九十九歲時節，主顯現落亞伯蘭，曉諭伊講：“我是全能其上帝，汝着奉事我，做全備其儂，2我佮汝立約，使汝後裔盡穧昌盛。”3亞伯蘭覆落地咧，上帝複諭伊講：“4我佮汝立約，使汝做盡穧族其祖宗。5仱以後汝名無再稱叫亞伯蘭，喏稱叫亞伯拉罕（“亞伯拉罕”翻譯即是“盡穧族其祖宗”），因我使汝做盡穧族祖宗其緣故。6我得々使汝後裔盡穧昌盛，成做邦國，列王一定由汝遐出。7我慾佮汝連汝歷代囝孫立我其約，做永遠其約，得々做汝其上帝，亦得々做汝後裔其上帝。8得々摕汝所住其地，即是迦南全地，賜汝連汝後裔，做永遠其業產。我亦做伊其上帝。”9上帝複諭亞伯拉罕講：“汝佮汝後裔，得々歷代守我其約。10汝當央其丈夫囝都着守割禮，這即是我佮汝連汝囝孫所立其約，汝着守這。11汝各儂都着守割禮，摕這做我佮汝各儂立約其憑據。12汝歷代喏穧丈夫囝，或是生落汝厝裡，或是由別國買來其，毋是汝其後裔，既然生出世八日，都着守割禮。13生落汝厝裡其，或用銀買來其，都着守割禮。憑安生，我其約得々立落汝身兜，做永遠其約。14丈夫囝毋守割禮，背我其約，我得々絕伊落百姓當央。”
15上帝複諭亞伯拉罕講：“汝老嬤無再稱叫撒萊，喏稱伊叫撒拉。16我得々慾賜福伊，使伊綴汝生囝。我一定賜福乞伊，使伊做列國其娘嬭，遐穧國其王亦從伊遐出。”17亞伯拉罕覆地咧笑，心裡想講：“蜀百歲其儂乜會生囝？撒拉已經九十歲，乜會生育咯？”18亞伯拉罕即對上帝講：“喏願以實瑪利得活落主面前。”19上帝講：“汝老嬤撒拉實々會生囝，汝着名伊叫以撒。我慾佮伊連伊後裔立我其約，做永遠其約。20喏論以實瑪利，我亦準汝所求，我亦賜福乞伊，使伊後裔盡穧昌盛，亦得々生十二牧伯，我慾使伊成做大族。21喏我其約，我得々立乞以撒，即是明年遘這日期，撒拉慾生伊啊。”22上帝佮亞伯拉罕話講了，即離別伊上天。
23當只蜀日，亞伯拉罕憑上帝其命令，將伊囝以實瑪利連攏總出來其丈夫囝，或生落家其，或用銀買來其，都替伊行割禮。24亞伯拉罕守割禮時節，歲頭有九十九歲了。25伊囝以實瑪利守割禮時節，歲頭有十三歲。26許蜀日亞伯拉罕佮伊囝以實瑪利齊守割禮。27凡伊厝裡其儂，或是生落厝裡，或是用銀由別國買來其，齊守割禮。

### 上帝應許亞伯拉罕得囝
## 18
1主顯現落亞伯拉罕著幔利橡樹其位處。日頭中午，亞伯拉罕拄々坐著帳房門咧，2揭起頭，見有三個儂著對面徛。蜀看見即由帳房門咧走去接伊，覆落地道，3講：“設使蒙恩落我主目前，請汝無即離奴才去，4容奴才摕水蜀滴涓，洗汝其骹，連歇損樹下。5複摕蜀杮囝餅，補汝心力以後乞汝起身去。汝既然遘奴才只者，我應當安生相待。”伊應講：“通憑汝其話去做！”6亞伯拉罕即走入帳房裡，見撒拉講：“趕緊摕膩其麵餑三升，燒好咯做餅。”7亞伯拉罕複走去牛圈咧，揀肥嫩其牛囝交乞奴才，奴才趕緊去煮。8複摕牛𬂌膏佮𬂌，連所煮其牛囝都排落三個儂面前，「家己」徛樹下伺候，三個儂即食。
9勘亞伯拉罕講：“汝老嬤撒拉著底落？”應講：“著帳房裡。”10其中有蜀個儂講：“明年遘期，我得々再來，撒拉慾生囝。”這儂後勢有帳房，撒拉著帳房門咧聽聞這話。11亞伯拉罕佮撒拉年紀老邁，撒拉經水也絕了。12撒拉即偷笑，講：“我已經衰老，我主亦老囉，乜復有這生囝其樂咯？”13耶和華佮亞伯拉罕講：“撒拉怎生笑說：‘我已經老咯，乜會生囝咯？’14耶和華乜有𣍐其事咯？遘期，我得々再來，撒拉慾生囝。”15撒拉驚，毋敢認，講：“我都沒笑。”主講：“毋是，汝實々有笑。”

### 亞伯拉罕替所多瑪求
16三個儂爬起離遐，看所多瑪行去，亞伯拉罕齊行，去送伊。17耶和華講：“我仱所做其事，乜通遮瞞亞伯拉罕咯？18亞伯拉罕得々成做大族，天下萬民亦借伊得福。19我知亞伯拉罕得々吩咐囝，連眷屬，常々守我其道，秉公行善，憑安生我得々摕凡所允許其都賜乞伊。”20耶和華上帝講：“所多瑪俄摩拉做獃夠滿，罪惡盡重。這聲音有聽聞落我了。21我愛挃降臨鑒察伊所行其事，果真有憑我所聽聞其，得々滅伊。設使毋是，我亦會知這。”
22兩個儂離只者向所多瑪行去，亞伯拉罕復徛落耶和華面前。23亞伯拉罕即行前，講：“義理其儂佮獃儂，主慾都滅伊咯？24這城當央設使有五十個好儂，主亦慾除滅咯？乜毋容城裡有五十個好儂，即罔免這蜀城咯？25無分好獃都滅去，待好獃都蜀樣，這毋是主所做其。審判天下其儂，乜無行公義咯？”26耶和華講：“所多瑪其城當央，我設使有遇着五十個好儂，我得々因伊即赦這蜀地方。”27亞伯拉罕講：“我雖然像灰烌塕塵，有敢對耶和華講。設使五十個好其儂少五個，乜因少五個，即滅只蜀城咯？”伊應講：“設使城當央我遇着有四十五個，即亦毋滅這城。”29亞伯拉罕複對耶和華講：“若使城當央遇着四十個，底怎生咧？”應講：“因只四十個，我亦毋安生做。”30亞伯拉罕複講：“願主無受氣，容我再講。設使城當央遇着有三十個，底怎生咧？”應講：“我若有遇着三十個，我亦毋做這事。”31亞伯拉罕複講：“我仱敢對主講，設使城當央遇着二十個，底怎生咧？”應講：“因只二十個，我亦毋滅這城。”32亞伯拉罕複講：“求主無受氣，仱奴才講只蜀回，或且城當央遇着十個，底怎生咧？”應講：“因只十個，我亦毋滅這城。”33耶和華佮亞伯拉罕話講了，即去；亞伯拉罕亦回頭去「家己」其位處。

### 所多瑪其罪惡
## 19
1慾暗，兩個天使遘所多瑪，許蜀時，羅得坐落城門咧。蜀看見即爬起接伊，面覆落地道，2講：“我主啊，請入奴才厝裡洗骹住暝，等逢早早爬起行墿。”天使講：“毋然！我慾住暝落街墿咧。”3羅得再三請伊，正入伊厝裡，替伊設筵，geō無母其餅，伊即食。4復未去睏，所多瑪城咧百姓不論老儂後生囝都來，圍羅得其厝。5叫羅得講：“今暝遘汝遐其儂著底落？汝抴伊出，留憑我心裡所愛挃其。”6羅得出門關去，7就眾儂講：“兄弟，毋通做這獃事。8我有兩個嬸娘囝復未出嫁，我抴伊出，憑在汝怎生做。喏這儂既然遘我厝裡，求汝毋通糟蹋伊。”9眾儂講：“汝厄緊退去！”複講：“這儂暫時住者，是愛挃治我各儂咯？仱慾害汝並伊復會厲害。”即逐羅得盡迫切，向前愛挃破開這門。10兩個儂伸手拖羅得入厝，門即關去，11並且使門外其儂從大遘細，目珠烏暗，出來摸門摸𣍐着。

### 羅得離開所多瑪
12兩個儂佮羅得講：“汝佇者復有親戚咯？或男或女或囝婿，連落城裡所有其，都着帶出來裡者位處。13我各儂慾滅這位處，因者位處其儂罪惡盡重，聲音乞主聽聞着。故此主使我來滅伊。”14羅得出，佮慾討伊兩個嬸娘囝其囝婿講：“汝着爬起離者位處，耶和華慾滅這城。”喏伊囝婿當作弄笑其話。
15遘天光，天使催羅得講：“爬起，帶汝老嬤連佇只者兩個嬸娘囝去，驚咧因這城當央其罪惡，亦這受滅亡。”16羅得復遷延，因主可憐羅得，兩個儂即牽伊其手，佮伊老嬤連伊兩個嬸娘囝其手，都抴伊出，放落城外。17既然抴伊出，即佮伊講：“汝着躲避，保汝其性命，毋通回頭看，亦毋通歇落平地，着走去山咧，免得汝亦滅亡。”18羅得應以講：“我主，毋通安生。19奴才已經受主其恩，向我大施仁慈保全我其性命。仱我無擔當走去山咧，驚我會遇着災害死去。20頭前有蜀個城，細複近，容易躲避，這城乜毋是細咯？容我躲避許遐，保全我其性命。”21天使應：“這事我亦允汝，毋毀滅汝所講其城。22汝着緊々走去許遐，汝未遘許遐我都無擔當行事。”因這縣城「第一」細，故此名叫瑣珥。
23日頭喏出，羅得入瑣珥。24耶和華降硫磺佮火落所多瑪俄摩拉，這是主從天頂降其。25凡縣城百姓，所住其百姓，佮地所生其物乇，耶和華都毀滅去。26羅得其老嬤回頭看，即變做鹽柱。27亞伯拉罕起早爬起，遘前得見耶和華其位處，28向所多瑪、俄摩拉佮一帶平地看眏，見遐地其火熏沖上，像窰咧所出其熏蜀樣。29當上帝滅平地喏個城時節紀念亞伯拉罕，滅羅得所住其城時節，使羅得出，免遇着毀滅城其災禍。

### 摩押儂佮亞捫儂其起源
30羅得驚毋敢住瑣珥，故此帶兩個嬸娘囝離瑣珥，住落山，即佮兩個嬸娘囝齊住落山穴咧。31大其嬸娘囝佮第二其嬸娘囝講：“我老爸已經老囉，這地方無儂循憑人道，會佮我做配偶。32何不如使老爸食酒，佮伊齊睏，使由老爸遐流傳後嗣。”33只蜀暝摕酒乞老爸食，大其嬸娘囝入去，佮伊齊睏。伊乜節去睏，乜節爬起，老爸都毋見覚。34第二日，大其嬸娘囝佮第二其講：“我昨暝佮老爸齊睏，使由老爸遐流傳後嗣。”35只蜀暝，伊亦使老爸食酒，第二其嬸娘囝亦裏佮伊齊睏，伊乜節去睏，乜節爬起老爸都毋見覚。36憑安生羅得兩個嬸娘囝由老爸懷孕。37大其嬸娘囝生囝，名叫摩押，即是現在摩押族其祖宗。38第二其嬸娘囝亦生囝，名叫便亞米，即是現在亞捫儂其祖宗。

### 亞伯拉罕佮亞比米勒
## 20
1亞伯拉罕由遐搬去南邊其地，住落迦疊佮書珥當央，複暫時住著基拉。2亞伯拉罕稱「家己」老嬤撒拉做阿妹，故此基拉王亞比米勒差遣儂召撒拉。3許蜀暝做夢上帝遘伊遐，講：“汝因討這嬸娘儂該當死，因伊是別儂其老嬤啊！”4亞比米勒復未親近這嬸娘，故此講：“無罪其百姓，主愛挃滅伊咯？5伊乜無佮我講‘嬸娘儂是我妹’？嬸娘儂「家己」亦講‘伊是我阿兄’。我做這事心是正派，手是皟潔。”6上帝落夢當央佮伊講：“我亦知汝做這事，汝心實在正，故此我阻止汝親近這嬸娘，免得汝得罪落我。7仱摕這嬸娘儂dá̤ⁿ伊丈夫，伊丈夫是先知，會替汝祈禱，保全汝其性命。設使毋dá̤ⁿ伊，汝着知，凡屬汝其儂都得々死。”
8亞比米勒早起頭爬起遘攏總其奴才遘，佮伊講這事。攏總其奴才聽聞都大驚。9亞比米勒召亞伯拉罕來，勘伊講：“汝向我行甚物事咧？我a̍-á̤別得罪汝，汝使我佮我國落落喏重其罪咧？汝所行落我其，是毋該當行其事。”10亞比米勒複佮亞伯拉罕講：“汝見甚物，使汝做只蜀牽其事？”11亞伯拉罕講：“我想佇者地方其儂，無驚畏上帝，驚咧因我其老嬤即刣我。12伊實在是我妹，同父異母。我討伊做老嬤。13當上帝使我離老爸其厝時節，我即佮伊講：‘以後我各儂所遘其位處，着叫我做阿兄，這即是汝施仁慈乞我’。”14亞比米勒即摕牛羊，奴才，丫頭送乞亞伯拉罕，亦將伊老嬤撒拉dá̤ⁿ伊。15亞比米勒即講：“屬我其地都著汝面前，在汝意思慾底落住。”16佮撒拉講：“我摕蜀千銀送乞汝兄，替汝遮面落汝眾儂面前，連凡佮汝蜀堆其儂。”17亞伯拉罕祈禱上帝，上帝即醫治亞比米勒，連伊老嬤佮丫頭，使伊會生育。18耶和華因亞伯拉罕老嬤撒萊其緣故，別曾使亞比米勒蜀厝嬸娘儂都𣍐懷孕生育。

### 以撒出世
## 21
1耶和華憑前日所講其話看顧撒萊，亦憑所應許其施乞伊。2亞伯拉罕年老時節，撒萊帶身，遘上帝所講其日期，綴亞伯拉罕生蜀個囝。3撒萊綴亞伯拉罕所生其囝，亞伯拉罕號伊其囝名叫以撒。4隔有八日，亞伯拉罕即憑上帝其命替囝以撒行割禮。5當伊囝以撒出世時節，亞伯拉罕拄々蜀百歲。6撒萊講：“上帝使我歡喜會笑，各儂聽聞亦慾佮我齊歡喜笑。”7複講：“亞伯拉罕年老，我綴伊生囝。前日方儂會有早佮亞伯拉罕講：‘撒萊慾生囝’咧？”
8這囝漸々長大，即斷𬂌。以撒斷𬂌許蜀日，亞伯拉罕辦盡厚其酒席。

### 夏甲佮以實瑪利乞趕
9埃及其丫頭夏甲對亞伯拉罕所生其囝鄙笑，乞撒拉看見着。10故此伊佮亞伯拉罕講：“着逐這丫頭連伊囝，因丫頭其囝毋通佮我其囝以撒齊得基業。”11亞伯拉罕因囝其緣故，摕這事大掛懷。12上帝佮亞伯拉罕講：“汝毋使因囝連丫頭即掛懷，通聽撒拉所講。因由以撒所出其，正會稱作汝其後裔。13奴才丫頭其囝，我亦慾使伊後裔成做大國，因伊亦是汝所生其。”14亞伯拉罕早々爬起，摕餅佮蜀皮袋其水，乞夏甲攍肩頭咧，使帶伊其囝行去。夏甲即起身遘別是巴其曠野，行來行去毋知墿。15蜀皮袋其水使完，即放伊囝落蜀蔸細蔸樹下底，16即離開約略有射箭其地遐遠，佮伊對面坐，講：“我𣍐捨得看這囝死去！”即坐對面大聲吼。17上帝聽聞獃囝其聲音，上帝其使者由天咧喝夏甲講：“夏甲，甚物事致咧？汝毋使驚！汝囝著底蜀位處，上帝已經聽聞伊其聲音了。18汝爬起，牽汝其囝即撫養伊，我慾使伊其後裔成做大族。”19上帝使夏甲目珠光，看見有水井，即去貯蜀袋水滿々乞獃囝食。20上帝保護這獃囝，伊長大住落曠野，大師傅落射箭。21伊住巴蘭曠野，伊娘嬭替伊討埃及其嬸娘囝做老嬤。

### 亞伯拉罕佮亞比米勒立約
22當時亞比米勒連伊其將軍非各佮亞伯拉罕講：“凡汝所做其事，都蒙上帝保護。23汝仱落只者，着指上帝佮我發誓，毋通向我連我囝佮孫ha̤u心，我有怎生厚待汝，汝亦着安生厚待我連汝所暫時住其地方。”24亞伯拉罕講：“我肯發誓。”
25前日亞比米勒其奴才硬佔亞伯拉罕其井，仱亞伯拉罕因為這事責備亞比米勒。26亞比米勒講：“方儂做這事我毋知，汝亦未曾佮我講，今旦我正聽聞這事。”27亞伯拉罕摕牛羊送乞亞比米勒，兩個儂即這立約。28亞伯拉罕複摕七頭母其羊囝，放落蜀位處。29亞比米勒佮亞伯拉罕講：“乞頭羊囝汝另外放落蜀位處，是甚物意思咧？”30亞伯拉罕應講：“汝得々由我手咧收只七頭羊囝，替我做掘這井其憑據。”31因兩個儂齊落遐發誓，故此名這位處叫leō別是巴。32兩個儂著別是巴立約後，亞比米勒即佮伊將軍非各起身，回頭去非利士其地方。33亞伯拉罕栽樹著別是巴，落許遐禱告永生上帝耶和華其名。34亞伯拉罕落非利士其地暫住粹久。

### 上帝吩咐亞伯拉罕獻以撒
## 22
1這事以後，上帝識破亞伯拉罕，叫伊講：“亞伯拉罕啊！”伊應講：“我著只者。”2是的講：“仱將汝所惜其獨子以撒去摩利亞其地，我慾指示蜀個山，著遐獻伊做火燒祭。”3亞伯拉罕早々爬起，預備啊驢，帶兩個奴才，連伊囝以撒，因為火燒祭破樵，起身去上帝所指示其位處。4遘第三日，亞伯拉罕揭起目珠，遠々看遐位處。5即佮奴才講：“汝佮驢罔著只者等，我佮獃囝去許遐禮拜咯即回頭。”6亞伯拉罕使以撒摜火燒祭其樵，「家己」手咧摕火佮刀，兩個儂齊行。7以撒佮老爸亞伯拉罕講：“我老爸啊！”亞伯拉罕應講：“我囝，我著只者。”以撒講：“火佮樵都全備了，喏做火燒祭其羊囝著底落咧？”8亞伯拉罕講：“我囝啊，上帝得々「家己」預備羊囝做火燒祭。”憑安生，兩個儂齊行。9遘上帝所指示其位處，亞伯拉罕著許遐築祭臺，排這樵，縛伊囝以撒，講伊囝放落祭臺其樵面頂。10亞伯拉罕伸手摕刀，慾刣伊囝。11耶和華其使者由天咧喝講：“亞伯拉罕！亞伯拉罕！”伊應講：“我著只者。”12使者講：“汝毋通禍手刣這獃囝，都毋通害伊，汝無愛惜獨子，會肯講伊獻乞我。”13亞伯拉罕揭起目珠覸，看見後勢有公其綿羊角纏落樹縫，亞伯拉罕即去搦這羊，替囝獻做火燒祭。14亞伯拉罕稱這地方名叫耶和華亦列，遘仱復有儂講：“耶和華其山得々會看見。”
15耶和華其使者由天咧第二回叫亞伯拉罕講。16耶和華講：“汝既然做這事，無愛惜汝獨生其大囝，故此我「家己」指本身發誓：17得々賜大福氣乞汝，使汝囝孫加添盡穧，像天頂其星，像海邊其沙蜀樣。汝囝孫亦慾得仇敵其城做基業。18因汝專憑我其命令，天下萬國百姓慾借汝其囝孫得福。”19亞伯拉罕回頭遘伊奴才其位處，佮伊齊起身遘別是巴。亞伯拉罕即住別是巴。

### 拿鶴其後代
20這事以後，有儂佮亞伯拉罕講：“密迦由汝弟拿鶴遐生囝：21大囝烏斯，伊弟布斯佮亞蘭其老爸基母利、22基薛、哈瑣、必達、益拉、彼土利。”只八個儂都是密迦由亞伯拉罕阿弟拿鶴遐所生其。彼土列生嬸娘囝利百加。24拿鶴其阿娌名流瑪，生提法、迦含、他拉、瑪迦。

### 亞伯拉罕買地坮撒拉
## 23
1撒拉歲壽食蜀百二十七歲，這即是撒拉在世其歲頭。2撒拉死落基列亞巴，即是迦南地其希伯崙。亞伯拉罕即來，替撒拉吼淒慘。3以後亞伯拉罕爬起，離死儂佮赫族儂講：“4我落汝當央暫住做儂客，請汝落汝只者摕蜀杮地乞我，留作墓地會葬我目前其死儂。”5赫族儂應亞伯拉罕講：6“我主請聽，汝著我當央是「第一」尊貴其軍長，請落我墓地當央揀「第一」好其，葬汝其死儂。我當央得々無儂禁止汝坮汝其死儂落這墓地。”7亞伯拉罕徛起，對這地方其百姓，即是赫族儂張彎蜀身。8佮伊各儂講：“汝設使有心乞我葬我目前其死儂，即罔聽我其話，替我求瑣轄其囝以弗崙。9將伊塍角麥比拉其穴歸我做基業，使我落汝當央有墓地。伊摕這穴乞我，我願算足價佮伊買。”10當時以弗崙坐著赫族儂當央，赫族儂以弗崙即落入城門其赫族眾儂面前，佮亞伯拉罕講：“11我主，毋使安生，請汝聽我講。我將這塍乞汝，亦將塍方裡其穴乞汝，著我同族其儂面前，都送乞汝，可以坮汝其死儂。”12亞伯拉罕即對這地方住其百姓張彎蜀身。13落遐地其百姓面前佮以弗崙講：“喏願汝聽我其話。我得々摕銀乞汝做塍價，汝着收這銀，以後請摕我其死儂坮落許遐。”14以弗崙應亞伯拉罕講：“我主請聽。這塍會值兩百銀，喏汝佮我中間，有甚物通論咧？請汝坮汝其死儂。”16亞伯拉罕憑以弗崙其話，即憑以弗崙當赫族儂面前所講其，摕做生理通用其銀稱兩百兩乞以弗崙。
17憑安生，以弗崙其塍著麥比拉、著幔利對面其、這塍佮塍其穴，連塍當央四圍其樹木，都定乞亞伯拉罕做基業，18即是亞伯拉罕著以弗崙同城其赫族儂頭前所買其。
19以後亞伯拉罕坮伊老嬤撒拉落幔利對面，麥比拉塍咧其穴。這幔利即是希伯崙，佇迦南地。20從者起彼塍，連當央其赫族儂遐所買其，都定乞亞伯拉罕做基業，留做墓地。

### 以撒討姥
## 24
1亞伯拉罕年紀老邁，無論甚物事，耶和華都賜福氣乞伊。2亞伯拉罕佮齊管伊攏總家業其老奴才講：“仱汝手着放我腿下。3我使汝指主意天地耶和華上帝發誓，我住迦南儂當央，汝毋通替我囝討者地方其嬸娘囝做老嬤。4着去我本地同族遐，替我囝以撒討老嬤。”5奴才應講：“設使嬸娘囝毋肯綴我來者地方，我帶汝囝回頭去汝所出其本地方，會使得𣍐？”6亞伯拉罕講：“汝着細緻，毋通帶我囝回頭去本地方。7主宰天地其耶和華上帝，抴我出老爸其厝，離本族其地，允許我並且佮我發誓，講：‘我得々摕只者其地賜乞汝囝孫，得々慾差使伊使者抴汝，使汝會替我囝討老嬤落本地方。’8設使嬸娘囝毋愛綴汝，這發誓其話即佮汝毋干過，喏毋通帶我囝回頭遘本地方。”9奴才即伸手放伊主人亞伯拉罕腿下，因為這事佮伊發誓。
10親像na，奴才落伊主人其駱駝當央揀蜀頭，複落主人其厝裡帶照項寶貝其物乇，即起身去兩條河當央其亞蘭，即遘拿鶴所住其縣城。11日頭慾暗，即是城裡嬸娘囝出上水時節，奴才即使駱駝跪落城外井邊，12講：“我主人亞伯拉罕其上帝耶和華啊，求汝施恩乞我主人亞伯拉罕，使我今旦會遇着好其機會。13我徛者井邊，城裡儂其嬸娘出上水。14我慾求蜀個嬸娘囝，講：‘請欹汝其水瓶，乞我歠。’伊若應講：‘請歠，我亦上水乞汝駱駝食。’這嬸娘囝會算是主所定配乞主奴才以撒做老嬤，由者我會知主有施恩落我主人。”15話講復未了，拄々利百加出，肩頭咧擐啊水瓶，利百加是彼土利所生其，彼土利是亞伯拉罕奶弟拿鶴其囝，即是拿鶴老嬤密迦所出其。16這嬸娘囝容貌生盡好，復是嬸娘囝，未成儂。伊去井舷上水，貯瓶咧滿々即上來。17奴才走過接伊，講：“請汝瓶咧其水，摕蜀滴涓乞我食。”18嬸娘囝應講：“我主，請食。”即趕緊將水瓶放「落尾」，摕手咧，要乞伊食。19食了，嬸娘囝複講：“我再上水乞汝駱駝食飽。”20嬸娘囝即趕緊將瓶其水摒落槽咧，複走去井咧上水。這是因為替者穧駱駝上。21這儂大奇客伊，都無做聲，愛挃知耶和華果然有賜通達其墿啊無。22駱駝既然食了，這儂即摕金鼻圈蜀個，重兩錢半，金手鎖兩骹，重五兩送伊，23講：“請汝佮我講，汝是方儂其嬸娘囝？汝老爸厝裡有位處乞我會住暝咧𣍐？”24伊應講：“我是彼土利其嬸娘囝，拿鶴佮密迦其嬸娘孫。”25複佮伊講：“我厝裡草糧充足，亦有位處乞汝住暝。”26這儂即張彎蜀身拜耶和華，27講：“賞賀我主亞伯拉罕其上帝耶和華，因時常施伊其仁慈佮真實乞我主。我著墿頭，耶和華抴我遘我主愛挃其厝裡。”28嬸娘囝即走去厝，摕這事佮伊娘嬭、厝裡其儂講。
29利百加有阿兄，名拉班，走出遘井邊見這儂。30因為看見鼻圈，亦看見手圈帶伊妹手咧，連聽聞伊妹利百加蜀講，這儂安生佮我講。即去就伊。這儂復徛著井邊，駱駝亦著遐。31拉班佮伊講：“蒙耶和華賜福氣其儂，請入，甚生徛落外勢咧？我已經預備房間了，亦有替駱駝預備所在。”32這儂即入厝，拉班替伊卸駱駝所攍其物乇，摕草糧乞伊食，複摕水乞這儂。連伊蜀班其儂洗骹。33亦落伊面前排食其物乇。喏這儂講：“我來意未講明，我毋敢做先食。”拉班講：“請汝講來。”
34這儂即講：“我是亞伯拉罕其奴才。35耶和華大賜福乞我主，使伊大興旺，亦賜伊金銀、奴才、丫頭、牛羊、駱駝、驢。36我主母撒拉年老時節，生啊囝乞我主，我主將所有其物乇都交付乞囝。37主人使我發誓講：‘汝毋通替我囝討我所住迦南地其嬸娘囝做老嬤，着去我老爸厝裡本族遐，替我囝討老嬤。’39我應主人講：‘喏驚嬸娘囝毋肯綴我來者。’40我主人即講：‘我所奉事其耶和華，慾使伊其使者保護汝，賜汝通達其墿。汝着落我老爸厝裡本族當央，替我囝討老嬤。41設使汝遘我本族遐，即我使汝發誓其話佮汝無干過。伊設使毋摕嬸娘囝乞汝，這發誓其話亦佮汝無干過。’42今旦我遘井邊，祈禱講：‘我主亞伯拉罕其上帝耶和華啊，汝設使賜我所行其墿會通達，43我仱徛落水井邊囉，遇着蜀個嬸娘囝出上水，我請摕瓶咧其水蜀滴囝乞我歠。44伊設使應講：汝罔食，我亦上乞汝駱駝食。這嬸娘囝即是耶和華所定其，配乞我主其囝做老嬤其。’45我心咧默々祈禱復未了，利百加拄々出，肩頭咧迎啊水瓶，去井咧上水。我即佮伊講：‘請汝摕水乞我歠。’46伊水瓶即趕緊由肩頭咧放「落尾」，佮我講：‘汝罔歠，我亦上乞汝駱駝歠。’我即歠，伊亦上乞駱駝歠。47我即勘伊講：‘汝是方儂其嬸娘囝？’伊應講：‘我是彼土利其嬸娘囝，拿鶴佮密迦其嬸娘孫。’我即將鼻圈戴伊鼻咧，手鎖戴伊手咧。48我蜀身張彎拜耶和華，複賞賀我主亞伯拉罕其上帝耶和華。因伊抴我行正直其墿，使我討我主奶弟其嬸娘孫乞我主其囝做老嬤。49仱汝若肯摕仁慈真實看待我主，即佮我講。若毋肯，伊着佮我講，使我可以向落左，或是向咧右。”50拉班佮彼土利齊應講：“這事是由耶和華，我各儂伊亦無擔當辯是非。51利百加著汝面前，汝帶伊去，乞汝主其囝做老嬤，憑耶和華所命其。”52亞伯拉罕其奴才蜀聽聞這話，即覆落地道拜耶和華。53這奴才摕出金銀其首飾佮伊娘嬭，54奴才佮跟隨其儂且歠食住暝，遘第二早爬起，即講：“仱着齊我轉去我主遐。”55利百加其阿兄連伊娘嬭應講：“容嬸娘囝佮我齊住幾日，或且蜀日遐久，以後請起身去。”56奴才應講：“汝毋通攔阻我，耶和華既然賜我通達其墿，請汝即着乞我轉去我主遐。”57各儂應講：“等我叫嬸娘囝來勘伊看。”58即叫利百加來，勘伊講：“汝肯佮這儂齊去毋肯？”伊應講：“我肯去。”59憑安生，即使伊妹利百加，連伊𬂌母，佮亞伯拉罕其奴才以及跟隨其儂齊去。60亦祝福利百加講：“我妹啊，願汝做萬民其娘嬭，汝其後裔亦得仇敵其城。”
61利百加佮伊丫頭徛駱駝起身綴這奴才，奴才即帶利百加行去。62許蜀時，以撒住著南邊其地。拄々由拉海萊井咧回頭。63半下晝時節，出去塍咧，定々遐山，揭起目珠，看見駱駝來。64利百加揭起目珠看見以撒，即由駱駝咧「落尾」。65勘奴才講：“著塍當央行來接我其是方儂咧？”奴才應講：“即是我主啊。”利百加即摕帕遮面咧。66奴才即將伊所做其事都佮以撒講。67以撒帶利百加入伊娘嬭撒拉其帳房，討伊做老嬤，盡惜伊。以撒從一娘嬭死後，遘者正得安慰。

### 亞伯拉罕其其它後代（代上1:32-33）
## 25
1亞伯拉罕複討蜀個老嬤，名基都拉。2基都拉由亞伯拉罕生心蘭、約珊、米但、米甸、益八、書亞。3約珊生示巴、底但。底但其後裔是亞書利族、利都是族、利烏米族。4米甸生以法、以弗、哈諾、亞比大、以勒大。這都是基都拉其囝孫。
5亞伯拉罕將所有其物乇賜乞以撒。6當亞伯拉罕在世時節，亦都有摕物乇賜伊者穧阿娌其囝，使伊離大囝以撒去東邊其地。

### 亞伯拉罕其死佮埋葬
7亞伯拉罕歲壽食蜀百七十五歲。8伊年紀老邁，斷氣死去，即歸「家己」祖家。9伊囝以撒佮以實瑪利坮伊落麥比拉其穴。著幔利對面、著赫儂瑣轄囝以弗崙其塍當央。10這塍即是前日亞伯拉罕佮赫族儂所買其。亞伯拉罕即佮伊老嬤撒拉合葬許遐。11亞伯拉罕死後，上帝賜福伊囝以撒。以撒所住其位處附近拉海萊井咧。
12撒拉丫頭埃及嬸娘囝夏甲，綴亞伯拉罕所生其囝以實瑪利。伊其後裔憑支派名姓記著下底。13以實瑪利生大囝尼排約，複生基達、押德別、密衫、14密瑪、土瑪、瑪撒、15哈達、提瑪、益督、拿非實、其底瑪。16這都是以實瑪利者穧囝其名，憑伊其鄉村佮營盤做十二祖其牧伯。17以實瑪利歲壽食蜀百三十七歲，斷氣死去，即歸「家己」祖家。18以實瑪利囝孫所住其地是著伊阿弟東邊，由哈非拉遘埃及頭前其書珥，直々遘亞述。

### 以掃佮雅各出世
19亞伯拉罕囝以撒其家事記著下底：亞伯拉罕生以撒。20以撒四十歲，討利百加做老嬤，伊是巴坦亞蘭地亞蘭儂彼土利其嬸娘囝，亞蘭儂拉班其阿妹。21以撒因伊老嬤𣍐生，故此替伊求耶和華，耶和華准伊所求。伊老嬤利百加即帶身。22有雙胎著腹裏大動彈，像廝爭蜀樣。利百加講：“設使是安生，我底乃親像na咧？”伊即勘耶和華。耶和華講：
“兩國佇汝胎咧當央，
兩族由汝腹肚裡出，
只蜀族慾會強許蜀族，
大囝慾服事第二囝。”
24遘落地日期，果然是雙胎。25No̤̍生出世其身紅，當時有芒像皮衫蜀樣。即號名叫以掃。26倒尾出世其，手牽以掃腳後䟓，即號名叫雅各。生這兩個囝時節，以撒已經六十歲。
27兩個囝漸々長大，以掃大師傅打獵，轥落曠野。雅各樸實，居多住落帳房。18以撒惜以掃，因以掃居多摕野味供給伊食。喏利百加惜雅各。29有蜀日雅各遐煮豆湯。拄々以掃由曠野回頭，盡辛苦。30以掃即佮雅各講：“我盡辛苦啊，請汝摕這紅其湯乞我食。”故此以掃複名叫leō以東。（以東翻譯即是“紅”其意思。）31雅各即講：“汝將這長子名分今旦賣乞我。”32以掃講：“我慾死囉，這長子其名分乞我有甚物益咧？”33雅各講：“今旦着佮我發誓。”以掃即佮伊發誓，將長子其名分賣乞雅各。34雅各即摕餅連紅豆湯乞以掃。以掃食歠即爬起行去。憑安生，以掃看輕長子其名分。

### 以撒住落基拉
## 26
1當亞伯拉罕時節，頭蜀回有饑荒了；以撒時節這地複有饑荒。因此以撒去基拉遘非利士儂其王亞比米勒許遐。2耶和華出現佮以撒講：“汝毋通去埃及，喏住落我所指示其位處。3汝暫時住著者地，我會保護汝。設使汝因摕列國賜汝，連汝後裔。我前日佮汝老爸亞伯拉罕所發誓其，我得々憑這話。我慾加添汝其後裔，像天頂其星許滿穧，將這列國賜乞汝後裔，天下萬國其百姓都得々有汝後裔得福氣。5這是因亞伯拉罕聽憑我其話，當我其執事，守我其誡命、律例、法度。”
6以撒住著基拉。7遐地方其百姓勘遘伊其老嬤，伊即講：“是我其阿妹。”因利百加容貌標緻，故此毋敢稱伊做老嬤，驚只者其百姓因利百加其緣故會刣伊。8著許遐住粹久，非利士其王亞比米勒由窗咧看出，見以撒佮伊老嬤利百加齊遐弄笑。9亞比米勒即召以撒來，講：“伊果然是汝老嬤，怎生講是汝妹咧？”以撒應講：“我暗約算，驚咧因伊其緣故，我會乞儂刣去。”10亞比米勒講：“汝怎生安生待我族儂咧？百姓當央或且有儂佮汝老嬤乞睏，汝即會使我族儂犯罪。”11亞比米勒複吩咐百姓講：“凡冒犯這儂佮伊老嬤其儂，得々辦伊死罪。”
12以撒著遐地耕種，只蜀年收成得蜀百倍。耶和華賜福氣乞伊，13從者即大昌盛，得々加添，成做大財主。14有牛羊成群，使lua̍其儂盡穧。非利士儂妒忌伊。15當伊老爸亞伯拉罕時節，老爸其奴才所lê̤其井，以後非利士儂窒這井，用塗坉去。16亞比米勒佮以撒講：“汝會強大我，贏過我佮儂。請汝離我各儂。”17以撒即離只者，著基拉山奧搭帳房住。18伊老爸亞伯拉罕時節所lê̤其井，遘亞伯拉罕死後，乞非利士儂坉去。以撒複lê̤轉，摕老爸所叫其名號這井。19以撒其奴才掘井落山奧當央，得蜀個活水其井。20基拉飼頭牲其儂佮以撒飼頭牲其儂廝爭，講：“這水是屬我其。”因伊廝爭，故此名者井叫埃色。21複再開蜀個井，亦齊廝爭，故此名叫息忒拿。（息忒拿翻譯即是抵敵其意義。）22離許遐，複開蜀個井，即無再廝爭，故此名叫利何伯，意思講耶和華使我寬舒，故此會昌盛落這地。
23以撒即離許遐去別是巴，24只蜀暝耶和華顯現佮伊講：“我是汝老爸亞伯拉罕其上帝，毋使驚！因我奴才亞伯拉罕其緣故，我得々保護汝，賜福落汝，使汝後裔盡穧。”25以撒落許遐築祭臺迫切求耶和華其名，即搭帳房，伊奴才落許遐lê̤井。
26亞比米勒佮伊朋友亞戶撒，連將軍非各從基拉來見以撒。27以撒佮伊講：“汝各儂前日嫌我，叫我離汝去。仱怎生複來見我咧？”28伊應講：“我各儂見耶和華保護汝，即講，汝佮我中間應當立誓，齊廝結盟。29前日我各儂毋未加害落汝，是盡厚看待汝，送入平安去厝。憑安生，汝亦毋通摕獃待我。仱汝有蒙耶和華賜福。”30以撒即辦酒請伊，各儂齊歠食。31第二日早爬起，齊々發誓。以撒送伊平々安去厝。32只蜀日，以撒其奴才來摕開井其事來報講：“我得着水啊。”33即稱這水叫是巴，故此許遐其城遘仱復名別是巴。

### 以掃其外族老嬤
34以掃四十歲時節，討赫族儂比利洗嬸娘囝猶滴，佮赫族儂以侖其嬸娘囝巴實抹做老嬤。35這兩個嬸娘囝使以撒佮利百加其心多々得愁苦。

### 以撒祝福雅各
## 27
1以撒年老，目珠瞀𣍐看見，即叫大囝以掃，講：“我囝啊。”伊應講：“我著只者。”2以撒講：“我老囉，毋知死落底蜀日。3汝通揭傢私、弓佮箭，去曠野替我打獵，得野獸做啊佳餚，合我所好其，捀來乞我食。趁我復未死，替汝祝福。”
5以後以掃去曠野，愛挃打獵野獸遘厝，以撒吩咐囝以掃時節，利百加有聽聞。6利百加即佮伊囝雅各講：“我聽聞汝老爸吩咐汝兄以掃講：7‘替我打獵野獸做啊佳餚乞我食，趁我未死時節，我落耶和華面前替汝祝福。’8仱我囝着聽我其話，憑我所命令其。9汝去羊群咧，牽肥其山羊囝兩頭來，我替汝老爸做啊佳餚，合伊所好其。10汝即捀乞汝老爸食，趁伊未死，替汝祝福。”11雅各應娘嬭利百加講：“我兄蜀身有芒，我是光滑々。12設使老爸摸我，算我是騙老爸，驚咧求祝福，反見受罵。”13伊娘嬭講：“我囝啊，汝若受罵，我「家己」當去。汝喏聽我其話，去牽著羊囝。”14即去牽來乞伊娘嬭，娘嬭即做啊佳餚，合伊老爸所好其。15利百加摕囥著厝裡大囝以掃標緻其衣裳乞第二囝雅各頌。16複摕山羊囝其皮，鞔伊手佮脰株光潔其位處。17摕所辦其佳餚佮餅，遘伊囝雅各手咧。
18雅各進乞老爸講：“我老爸啊！”伊應講：“我著只者。汝是方儂？”19雅各應老爸講：“我是大囝以掃，我憑老爸所命令其話做了。請爬起坐，食我所打獵其，替我祝福。”20以撒勘囝講：“我囝，汝怎生會得着者緊咧？”應講：“汝其上帝耶和華使我得着這。”21以撒佮雅各講：“我囝，近前來，我愛挃摸汝，看果然是我囝以掃啊毋是。”22雅各即行前，遘伊老爸以撒面前。以撒摸伊講：“聲音是雅各其聲音，手複是以掃其手。”23因伊手咧有芒，像伊兄以掃。故此老爸𣍐辨得出，即替伊祝福。24複勘講：“容易真正是我囝以掃咯？”應講：“正是。”25複講：“我囝所得其排落我面前，等我食了，替汝祝福。”雅各即捀乞老爸食這，複摕酒乞老爸歠。26以撒講：“我囝，頭前來，佮我斟喙。”27即行前佮老爸斟喙，老爸鼻衣裳芳々，即替伊祝福講：
  “耶和華賜福落塍咧，
使伊盡芳，
我囝其芳亦安生。
28喏願上帝賜汝天咧其甘露，
地咧其肥塗，
五穀佮酒充足。
29列國服事汝，
萬族拜跪汝；
兄弟尊汝做主，
佮汝做蜀娘嬭其儂跪拜汝。
罵汝其儂，見罵轉，
祝福汝其儂，見祝福轉。”

### 以掃求以撒祝福
30以撒祝福雅各了，雅各離老爸出去，拄々伊兄以掃打獵回頭。31亦做佳餚，捀入老爸遐，講：“請老爸爬起，食我所打獵其，以致替我祝福。”32伊老爸以撒勘講：“汝是方儂咧？”應講：“我是汝其大囝以掃。”33以撒大驚，抖々顫講：“汝未來其起頭，方儂摕這野獸做佳餚捀入乞我？我食了，已經替伊祝福。伊得々會得這福氣。”34以掃聽聞這話，即大聲吼，盡可疼，佮老爸講：“請老爸亦替我祝福。”35老爸講：“汝弟來，用詭計奪汝其祝福。”36以掃講：“伊名叫雅各（“雅各”是欺詐其意義），毋伊合宜咯？伊騙我兩回了，前日奪我大囝其名分，仱奪我其祝福。”複講：“乜無別樣其福替我祝福咯？”37以撒應以掃講：“我已經立雅各做汝其主，使者個兄弟都服事伊，複摕五穀佮酒賜伊。我囝啊，我仱會摕甚物物乇賜乞汝咧？”38以掃佮伊老爸講：“老爸其祝福乜喏有蜀項咯？求老爸再替我祝福啊。”即開聲大吼。
39以撒即講：
“願汝所住其位處，
這塗肥好；
複會得天頂其甘露。
40汝慾借刀劍謀生，
服事落汝弟，
遘汝強盛時節，
正會脫離伊其犁擔落脰株咧。”
41以撒因老爸替雅各祝福，即恨雅各，心裡常講：“遘老爸喪事時節，我得々刣我弟雅各。”42有儂摕大囝以掃其話，通知利百加，利百加即使儂叫伊第二囝雅各來，佮伊講：“汝兄以掃愛挃刣汝，摕出伊其受氣。43我囝，着聽我其話，走去哈蘭，投我兄拉班遐。44彼遐幾日，等汝兄其受氣煞去。45遘汝兄其受氣煞去，忘記咧汝所做其事，我即使儂叫汝由許遐回頭。乜通落蜀日喪失去汝兩個儂咯？”

### 以撒使雅各去拉班其厝
43利百加佮以撒講：“我因這赫族其嬸娘囝，厭棄我其活命。設使雅各亦討遐地方赫族安生其嬸娘囝做老嬤，我留這命有甚物益咧？”

## 28
1以撒叫雅各來，替伊祝福，吩咐伊講：“毋通討迦南兮嬸娘囝，2着爬起去巴坦亞蘭，遘汝娘嬭其老爸彼土利厝裡，由汝舅拉班其嬸娘囝當央討嬸娘囝做老嬤。3願全能其上帝賜福落汝，使汝興旺昌盛，做各族其祖宗。4複摕所允亞伯拉罕其福賜乞汝連汝後裔，摕所賜亞伯拉罕其地，即是汝所寄住其地，賜乞汝做基業。”

### 以掃複討老嬤
5憑安生，以撒使雅各去巴坦亞蘭，投亞蘭儂彼土利其囝拉班，就是雅各以掃娘嬭利百加其阿兄。6以掃見以撒替雅各祝福，使伊去巴坦亞蘭，愛挃伊著許遐討老嬤，替伊祝福時節吩咐伊講：“毋通討迦南兮嬸娘囝做老嬤。”7複見雅各憑老爸娘嬭其命令，去巴坦亞蘭。8憑安生，以掃知迦南其嬸娘囝𣍐歡喜落老爸以撒。9故此去以實瑪利厝裡，佇兩個老嬤以外，複討瑪哈拉做老嬤，瑪哈拉是亞伯拉罕其嬸娘孫，以實瑪利兮嬸娘囝，尼拜約其阿妹。

### 雅各夢天梯
10雅各離別是巴，向哈蘭行去。11遘蜀位處，因日頭已經落山，即落遐住暝，摕者位處蜀杮石做枕頭，著遐睏。12做夢見有樓梯企地道，梯尾通遘天咧。上帝其使者上落落頂勢。13耶和華徛著樓梯頂，講：“我是耶和華，即是汝祖宗亞伯拉罕其上帝，佮以撒其上帝。汝所睏其地，我都賜乞汝連汝後裔。14汝其後裔得々盡穧，像地咧其塗沙，散開東西南北。天下萬民得々因汝連汝其後裔得福氣。15無論汝去底落，我得々保護汝照顧汝，也使汝回頭者地方，都無毋挃汝。我所允許汝其事，得々憑這話。”16雅各清醒，即講：“耶和華果然著只者，喏我毋知。”17即盡驚，講：“者地方怎生會na通驚！這毋是上帝其殿，天其門咯？”
18雅各早々爬起，摕做枕頭其石企起做柱，倒油落石頂勢。19即號遐位處叫leō伯特利（伯特利翻譯即是“上帝厝”其意義），這城原名是叫路斯。20雅各即發願講：“設使上帝佇我所行其墿，保護照顧我，賜我衣食，21使我平安回頭遘我老爸其厝，即我尊敬耶和華主做我其上帝。22我所企做柱其石，得々做上帝其殿，凡上帝所賜我其，我得々十份抽蜀份獻乞上帝。”

### 雅各遘拉班厝
## 29
1雅各即起身，遘東邊儂其地。2見塍當央有井，有羊三陣，覆著井邊。因儂居多由者井咧乞羊陣食水，井喙用大石㪠。3遘各陣其羊都聚集許遐，眏羊其儂即車石離這井喙，上水乞羊食。隨後仍然摕這石㪠井喙。
4雅各勘講：“兄弟，汝由底落來？”伊應講：“我由哈蘭來。”5複勘講：“汝捌拿鶴其孫拉班毋捌？”應講：“我捌伊。”6雅各講：“伊都好咯？”應講：“都好。仱伊其嬸娘囝拉結，亦帶羊陣來。”7雅各講：“日頭復粹懸，毋是聚集羊陣其時節。毋如摕水乞羊食，再去眏伊。”8應講：“𣍐，着等各陣羊聚集，正會車石離這井喙乞羊食水。”
9雅各佮眾儂講時節，拉結帶羊遘了，因老爸其羊是伊眏。10雅各看見伊娘嬭舅拉班其嬸娘囝拉結，佮娘嬭舅拉班其羊陣，即行前車石離井喙，乞伊娘嬭舅拉班其羊食水。11雅各佮拉結廝敬行禮了，即開聲吼。12雅各佮拉結講：“我是汝老爸兮外甥，利百加其囝。”拉結即走去佮伊老爸講。
13拉班蜀聽聞伊外甥雅各遘，即走去接伊，抱伊脰株，佮伊斟喙，抴伊入厝。雅各即將攏總其事，講乞拉班聽。14拉班佮伊講：“汝實々是我至親其骨肉。”即齊蜀堆住有蜀月日。

### 雅各因拉結佮利亞服侍拉班
15拉班佮雅各講：“汝雖然是我至親，乜通使汝白々替我做事？汝罔佮我講，愛挃得甚物工錢？”16拉班有兩個嬸娘囝，大其名利亞，細其名拉結，容貌生盡好。18雅各惜拉結，即應拉班講：“我因汝細其嬸娘囝拉結，替汝做事七年。”19拉班講：“摕嬸娘囝嫁乞別儂，毋如嫁乞汝。汝罔佮我齊住。”20雅各因拉結做事七年，因「第一」惜拉結，看七年像幾日。
21雅各佮拉班講：“這日期已經遘了，請摕我兮老嬤dá̤ⁿ我，使我成親。”22拉班即辦酒，請許遐親友聚集。23遘天暗，抴伊嬸娘囝利亞遘雅各遐。雅各即佮伊做蜀房。24拉班複摕丫頭悉帕乞伊嬸娘囝利亞做丫頭。25第二早，雅各看見伊知是利亞，即佮拉班講：“怎生看待我親像na咧？我毋是因拉結替汝做事咯？汝怎生騙我咧？”26拉班講：“大其未出嫁細其先成，我只者地方未有安生做。27該當佮利亞齊滿七日其期，我亦摕拉結配乞汝。汝着再替我做事七年。”28雅各憑伊其話，滿七日其期，拉班複將拉結配乞伊做老嬤。29拉班摕丫頭辟拉乞伊嬸娘囝拉結做丫頭。30雅各亦佮拉結做蜀房，惜拉結並利亞復會穧，仍然複替拉班做事七年。
31耶和華知利亞𣍐得丈夫惜，故此使伊會帶身，喏利亞𣍐生。32利亞帶身生囝，稱伊名叫流便（“流便”翻譯即是“蒙看顧得囝”其意義），伊na講：“耶和華果然記念我其苦情，仱以後丈夫得々惜我。”33複帶身生囝，講：“耶和華知我𣍐得丈夫惜，賜我再生啊囝。”即稱伊名叫西緬（“西緬”翻譯即是“聽聞知”其意義）。34複帶身生囝，講：“因我有生三個囝了，丈夫仱得々會佮我和合。”故此稱伊名叫利未（“利未”翻譯即是“和合”其意義）。35複帶身生囝，講：“我仱得々賞賀耶和華。”故此稱伊名叫猶大（“猶大”翻譯即是“頌美”其意義）。以後利亞斷粹久無育。

## 30
1拉結見「家己」綴雅各𣍐生囝，即嫉妒伊姊，佮雅各講：“着賜我生囝，若毋安生，我會死。”2雅各即受氣拉結，講：“使汝𣍐生是上帝，我乜會替上帝咯？”3拉結講：“我其丫頭辟拉佮汝做蜀厝，伊生其囝，我撫育伊落gô-táu，我由伊得啊囝。”4即摕丫頭辟拉乞老公做阿娌。雅各佮伊做蜀厝。辟拉綴雅各帶身生囝。6拉結講：“上帝有替我申冤，聽我祈禱，賜我只蜀個囝。”故此稱伊名叫但（“但”即是“申冤”其意義）。7拉結丫頭辟拉綴雅各複帶身生第二囝。8拉結講：“我佮我姊大廝爭，即得勝。”故此稱伊名叫納代利（“納代利”翻譯即是“廝爭”其意義）。
9利亞見本身無再育，即將伊其丫頭悉帕乞本夫做阿娌。10利亞其丫頭悉帕綴雅各生囝。11利亞講：“福氣遘囉。”故此稱伊名叫迦得（“迦得”翻譯就是“福氣”其意義）。12利亞其丫頭悉帕綴雅各生第二囝。13利亞講：“我有福氣啊！遐穧其嬸娘囝慾稱我有福氣。”故此稱伊名叫亞設（“亞設”翻譯即是“稱福”其意義）。
14遘割麥時節，流便去塍咧，得着杜代（杜代是菜其名，屬茄菜類）摕乞伊娘嬭利亞。拉結佮利亞講：“請汝摕汝囝其杜代乞我。”15利亞講：“汝着我丈夫，乜是小可其事咯？仱複愛挃佔我囝其杜代咯？”拉結講：“因汝囝其杜代，今暝丈夫佮汝齊睏。”16遘半下晝，雅各由塍咧回頭，利亞出去接伊，講：“汝着來我只者，因我摕我囝其杜代請汝。”雅各只蜀暝即佮伊齊住暝。17上帝聽允利亞，利亞即帶身，生第五個囝。18利亞講：“我前日摕丫頭乞丈夫，蒙上帝賜我工錢。”故此稱伊名叫以薩迦（“以薩迦”翻譯即是“得工錢”其意義）。19利亞複帶身，綴雅各生第六個囝。20利亞即講：“上帝賜我厚其妝奩，我從丈夫生六個囝。仱以後丈夫得々佮我齊住。”故此稱伊名叫西布倫（“西布倫”翻譯就是“齊住”其意義）。21以後復生蜀個嬸娘囝，稱伊名叫底拿。
22上帝記念拉結，使伊會生。23伊即帶身生囝，講：“上帝已經除我其羞禮。”24即稱伊名叫約瑟（“約瑟”翻譯即是“加添”其意義）。因為是na講：“上帝得々複再賜我蜀個囝。”

### 雅各佮拉班定工錢
25拉結生約瑟後，雅各佮拉班講：“請差使我回頭去我本地本鄉。26請汝摕我替汝做事所得其姥囝乞我，差遣我去厝。因我甚物樣替汝做事，汝都知了。”27拉班佮伊講：“我平素知上帝因為汝即賜福氣乞我，若然蒙汝其恩，即佮汝齊住。”28複講：“請汝約定工錢，我即摕乞汝。”29雅各應伊講：“我甚物樣替汝做事，眏汝者穧頭牲，是汝所知其。30當我未來時節，汝所有其物乇盡少，遘我來汝者後，耶和華賜福乞汝，加添盡穧。我落甚物時節正會替「家己」成家立業咧？”31拉班講：“我着摕甚物乞汝咧？”雅各應講：“汝毋使摕甚物乞我，唯獨有蜀項其事允承我，我即仍然飼眏汝其羊。32我今旦滿々查點汝其羊陣，凡有斑、有花點、連棕色其綿羊，連有斑、有花點其山羊，都揀出，即摕這做我其工錢。33後日汝查察我得賜工錢乞羊群，凡山羊毋是有斑有花點，綿羊毋是棕色其，汝即記我是偷摕其。憑安生，我其公義通摕這事證見。”34拉班講：“通憑汝所講其話去做。”35當許蜀日，拉班將山羊羖有紋理、有點其，山羊母有點、有斑，連有澆白紋其，佮棕色綿羊其囝都揀出，交落「家己」á̤其囝。36使者羊陣離雅各有三日其墿。雅各眏拉班所剩其羊。
37雅各即摕楊柳、杏樹、楓樹其軟枝，剝皮成啊紋，使這軟枝其白色現出。38摕所剝其枝放落飼羊其水溝水槽咧，佮羊所對相，使伊來食時節，公母廝交感。39羊對這枝廝交感，即生有紋理、有點、有斑其羊囝。40雅各將這羊囝分開，使拉班羊群佮這有紋理、圈點，連棕色其羊廝對，摕「家己」本身其羊另外放蜀位處，毋佮拉班其羊廝交。41遇着肥壯其羊交合時節，雅各即將這枝放落水溝方裡，使羊對着這枝即交合。42羊衰弱其時節，即毋放這枝。從者起，衰弱其，歸着拉班，肥壯其，歸着雅各。43憑安生，雅各盡財主。有遐穧羊陣、奴才、丫頭、駱駝、驢。

### 雅各偷走
## 31
1拉班各個囝議論講：“我老爸所有其物乇，乞雅各都搶去，伊借我老爸所有其得這大財主。”雅各聽聞這話。2雅各複見拉班其面色，向伊毋像前日蜀樣。3耶和華吩咐雅各講：“汝着轉去汝阿公其地，po̤ⁿ轉汝本族，我得々保護汝。”4雅各使儂叫拉結、利亞遘塍咧，即是眏羊陣其位處，5佮伊講：“我見汝老爸其面色，向我毋像前日，喏我老爸其上帝時常保護我。6我盡力奉事汝老爸，汝會知了。7汝老爸騙我，十回換我其工錢，keh幸上帝毋容伊害我。8伊若使講，有花點其乞我做工錢，這羊陣所生其都有花點；有紋理其乞我做工錢，即這羊陣所生其都有紋理。9安生是上帝將汝老爸其頭牲賜乞我。10當羊陣交合時節，我做夢當央見騎羊母其羊羖都是有紋理、有花點、有斑其。11上帝其使者托夢叫我講：“雅各！”我應講：“我著只者。”12使者講：“汝揭起目珠看，騎羊母其羊羖都是有紋理、有花點、有斑，因拉班怎生待汝，我已經都看見了。13我是伯特利其上帝，汝前日著遐，摕油涂這柱，落我頭前發願。仱着爬起離者地方，轉去汝本族其地。”14拉結、利亞應講：“我落老爸厝裡，乜復有應份其gíah-táu咯？乜復有通世其gau-bôi咯？15我老爸既然賣我，侵吞我其工錢，毋是看我佮外勢其儂蜀樣咯？上帝摕我老爸其貨財賜我，都屬落我連我囝。16仱上帝所吩咐汝其，汝都着憑。”17雅各即起身使姥囝騎駱馬，帶伊所有其頭牲，連所得其貨財。18即是著巴坦亞蘭所得其，去迦南地見老爸以撒。19拄々拉班去鉸羊毛，拉結偷要義老爸厝裡其偶像。20雅各遮瞞亞蘭儂拉班，無佮講即偷彎走。21即起行，帶所有其物乇走去、過河，向基列山行。

### 拉班逐雅各
22遘第三日，有儂將雅各走躲佮拉班講，23拉班即帶燳個兄弟追伊，追有七日，遘基列山正逐着。24只蜀暝，亞蘭儂拉班夢上帝遘伊遐，講：“着細緻，毋通佮雅各講好咯講獃咯。”25拉班追着雅各，雅各已經住帳房落基列山，拉班佮燳個兄弟亦住帳房落基列山。26拉班佮雅各講：“汝怎生做？汝遮瞞我，帶我其嬸娘囝去，佮劫刀搶劫其儂蜀樣？27汝怎生偷走，瞞我偷去？毋佮我響，使我唱歌彈琴拍鼓，歡々喜送汝去？28怎生毋容我佮男女囝斟喙？汝所做其實在是戇。29我其力有擔當害汝，喏汝老爸其上帝，昨暝吩咐我講：‘着細緻，毋通佮雅各講好咯講獃咯。’30汝思慕老爸其厝，愛挃轉去，會使咧，怎生複偷要我其神像咧？”31雅各應拉班講：“我腹「底裡」算，驚汝慾搶汝嬸娘囝離我，故此行。32喏汝神像無論方儂要，𢶀着，即毋容伊活。當燳個兄弟面前，汝見佇者有甚物屬汝其，即罔摕去。”因雅各實在毋知拉結有偷摕拉班其神像。33拉班即汝雅各帳房，連利亞帳房，佮兩個丫頭其帳房，𢶀都無，即由利亞帳房咧出，入拉結帳房咧。34拉結摕偶像放著駱駝鞍咧下底，「家己」坐著面頂。拉班通帳房搜過，𢶀都無。35拉結佮伊老爸講：“我月經拄々遘，𣍐徛爬起接，請我主毋通受氣。拉班滿𢶀偶像，遘尾𢶀無。”
36雅各即受氣，責備拉班講：“我有甚物罪愆，受汝安生緊急追我？37仱汝滿々搜我其物乇，凡屬落汝厝裡其物乇，汝有𢶀着，即通放這物乇落我各儂燳個兄弟面前，使伊辨別汝我其是非。38我佮汝蜀堆二十年，汝母其綿羊山羊未有落娠，汝公其綿羊我亦毋未食。39乞野獸銜死其，亦無歸乞汝，我「家己」賠貼。日當暝頭乞賊偷去其，汝向我手咧討。40我日當受熱，暝頭受冷，目珠睏亦𣍐落眠。41我落汝厝咧服事汝二十年，因為汝兩個嬸娘囝十四年，複因為汝頭牲六年，喏汝十回換我其工錢。42設使我老爸其上帝，即是亞伯拉罕其上帝，以撒所驚畏其上帝，毋保護我，汝即會使我空手轉去。喏上帝鑒察我辛苦勞碌，故此昨暝責備汝。”

### 雅各佮拉班立約
43拉班應雅各講：“這嬸娘囝是我其嬸娘囝，這囝是我其囝，這羊陣是我其羊陣，凡汝所看見其物乇都是屬落我。仱我嬸娘囝連伊所生其囝，我會替伊怎生做咧？44毋如我佮汝這立約，做汝我當央其憑據。”45雅各即摕石企起做柱。46即佮燳個兄弟講：“汝去拾石。”各儂即摕石遝成蜀堆，齊食落石堆頂勢。47拉班號這石堆叫leō以迦珥撒拉杜他（“以迦珥撒拉杜他”，是亞蘭其話，翻譯即是“摕石堆做證見”其意義。），喏雅各號伊叫迦累得（“迦累得”是希伯來其話，翻譯即是“摕石堆做證見”其意義。）。48拉班講：“今旦這石堆著汝我當央做憑據。”故此名這叫迦累得。49複名叫米斯巴（“米斯巴”翻譯即是“鑒察”其意義。），意思講：“我各儂廝離時節，耶和華得々鑒察落汝我當央。汝設使有負背我嬸娘囝，另外再討別個，雖然無儂看見，汝我所做其，喏上帝得々鑒察這事。”51拉班複佮雅各講：“通看汝我當央所遝其石堆，所企其石堆。52這石堆會做得證據，這柱亦做得證據。我毋過這石堆害汝，汝亦無過這堆這柱害我。53願亞伯拉罕所尊敬其上帝，拿鶴所尊敬其上帝，連伊祖宗所尊敬其上帝，著汝我當央判斷。”雅各即指老爸以撒所敬畏其上帝發誓。54雅各著山咧獻祭，招燳個兄弟食宴廝會。食宴後，住暝著山咧。55第二早，拉班爬起，斟男女囝其喙，替伊祝福，即回頭遘本地方。

### 雅各準備見以掃
## 32
1雅各複起身行落墿頭，上帝其使者遇着伊。2雅各看見伊，即講：“這是上帝其軍兵，故此稱這地叫瑪哈念（“瑪哈念”翻譯即是“兩支軍兵”其意義）。”3雅各即使儂先去西珥地以東塍咧，見伊兄以掃。4吩咐講：“汝其奴才雅各安生講：‘我做儂客落拉班厝咧遘仱。5有牛羊、驢、奴才、丫頭，得々使儂佮我主講，眏得恩落我主面前。’”
6所使其儂回頭，見雅各講：“我各儂見汝兄以掃。伊仱帶四百儂來接汝。”7雅各心咧驚盡忝，將伊跟隨其儂連牛羊、駱駝，分做兩隊，8講：“設使以掃伊來拍著蜀隊，復有漏勾蜀隊會走去。”9雅各即祈禱講：“我公亞伯拉罕其上帝，我老爸以撒其上帝耶和華啊，汝前日命我講：‘着回頭去本地本族。我得々施恩乞汝。’10主所施乞奴才其恩惠佮真實，即喏「第一」穧其，我亦毋通受。我前日喏摕蜀支仗過這約旦河，仱使我綴行其儂已經成做兩隊。11我畏我兄以掃，驚伊會來拍我，連我姥囝。故此求主救我脫離伊其手。12主beh-céng允我講：‘我得々施恩乞汝，使汝後裔像海沙遐穧，𣍐算得了。’”
13雅各住暝落許遐，由伊所有其物乇揀啊禮物，送乞伊兄以掃。14母其山羊兩百頭，公其二十頭，母其綿羊兩百頭，公其二十頭。15母其駱駝連食𬂌乞駱駝囝三十頭，母其牛四十頭，公其十頭，母其驢二十頭，驢囝十頭。16每類俱各做蜀陣，交伊奴才其手，佮伊講：“汝做先我去，使各陣廝離。”17吩咐頭先其奴才講：“我兄以掃遇着汝，勘：‘汝是方儂？慾去底落？汝所逐其頭牲是方儂其？’18汝着應講：‘是屬我主其奴才雅各其，愛挃送我主以掃做禮物，雅各亦著後勢。’”19複吩咐第二幫，第三幫，連攏總逐各陣頭牲其儂，講：“汝遇着以掃即着安生佮伊講，20複着講：‘汝奴才雅各著我後勢。’”因雅各想講：“我做先送禮物落阿兄，使阿兄再和睦，轉後佮伊見面，或且伊會恕我。”21憑安生，禮物先去。只蜀暝，雅各著隊咧當央住暝。

### 雅各佮上帝其使者鬥力
22連暝爬起，使兩個老嬤，兩個丫頭連十一個囝，過雅博溪其船渡。23使家屬過這河，即亦使攏總其物乇都過去。24喏剩雅各單個著遐，有蜀個儂佮伊鬥力，日頭遘天慾光。25這儂見「家己」𣍐贏雅各，即拍雅各其腿頭，雅各佮伊鬥力時節，腿骨沰輪去。26這儂講：“天慾光囉，請放我去。”雅各講：“汝若毋替我祝福，我得々毋放汝去。”27伊即勘問：“汝名甚物？”應講：“雅各。”28伊講：“仱以後，汝名無再叫雅各，喏名叫以色列。因汝佮上帝連儂鬥力，都會得勝。”29雅各勘伊講：“請摕汝其名佮我講？”應講：“怎生勘我其名咧？”即著遐替雅各祝福。30雅各稱這地方其名叫毘努伊勒（“毘努伊勒”翻譯即是“見面上帝”其意義）講：“雖然佮上帝見面，我其活命復佇。”31雅各過毘努伊勒時節，日頭喏出，骹肚受傷，枯々行。因這儂拍雅各其骹肚，傷伊其大筋，故此以色列儂無食骹肚其大筋，遘今旦日。

### 雅各佮以掃見面
## 33
1雅各舉起目珠，見以掃帶四百儂來，即去牽燳穧囝，使利亞，拉結佮兩個丫頭抴伊，2摕兩個丫頭連伊其囝放落頭前，利亞連伊其囝著當央，拉結佮約瑟著背後。3「家己」即行前，伏落地咧七回，正佮伊兄廝近。
4以掃走過接伊，抱伊落胸前，勾脰株斟喙，兩個儂齊吼。5以掃舉起目珠，見嬸娘儂連da̍i囝，勘講：“這佮汝齊其是方儂？”雅各應講：“這燳個囝，上帝施恩賜乞奴才其。”6兩個丫頭連伊囝即行前拜伊，7利亞連伊其囝亦行前拜伊。以後約瑟佮拉結亦行前拜伊。8以掃講：“我所遇着其蜀群頭牲，汝慾做甚物使？”應講：“愛挃蒙我主其恩，奉送乞我主。”9以掃講：“我弟啊，我充足了，汝所有其仍然歸落汝。”10雅各講：“請無硬推辭，我設使得恩落汝面，像見上帝其面蜀樣，連蒙汝歡喜我。11上帝施恩乞我，使我「第一」充足，請收我所送其禮物。”雅各硬押，綴後正收。
12以掃講：“我各儂罔起身齊行，我落汝頭前抴墿。”13雅各應講：“我主會知燳個da̍i囝是軟弱，牛羊喏遐育囝，設使緊々逐蜀日，這蜀陣頭牲都會死。14請我主做先奴才行去，奴才着量頭牲佮細囝其力慢々行，等奴才遘我主其所在西珥地方。”
15以掃講：“容我留跟隨其儂幾個，佮汝齊行。”雅各應講：“底乃安生？喏願得恩落我主即足矣。”16只蜀日，以掃循墿po̤ⁿ轉去西珥。17雅各行遘疎割，替「家己」起厝，亦替頭牲搭草寮，故此名這地方叫疎割（“疎割”翻譯即是“草寮”其意義）。
18雅各由巴坦亞蘭回頭時節，即平安遘迦南地示劍其縣城。19著城頭前搭帳房，以後摕蜀百銀佮示劍其老爸，哈末其囝孫買蜀杮塍，即是搭帳房其位處。著遐築祭臺，稱伊其名叫以色列上帝其祭臺。

# 約翰二書
## 1
1長老寄書乞蒙揀選其夫人，連伊其da̍i囝，是我實心所惜其，不獨我惜汝，凡捌真理其儂亦惜汝，2安生惜汝是因為真理，這真理是存落我各儂心裡，永遠𣍐離我各儂。3願汝各儂由天父上帝，連天父其囝我主耶穌基督，因為存這真理佮仁愛，即得恩惠、慈悲、平安。
4我看汝其囝子憑真理做事，憑我各儂由天父所受其命令，我即大歡喜。5夫人啊，我仱寫書勸汝，愛挃我各儂齊廝惜，這毋是新其誡命，是我各儂從起頭所受其誡命。6我各儂憑主其誡命做事，這即是仁愛，亦是汝從頭所聽聞該當憑其誡命。7因世間盡穧誘惑儂其出，毋認耶穌基督成肉身降世，這即是誘惑儂其儂，亦是佮基督做仇敵。8汝各儂着[家己]細緻，免得拍失我各儂勞苦所做其事，9凡犯罪無長々守基督其道理，這儂毋是屬落上帝，有長々守基督其道理，這儂即是屬落天父連伊其囝。10設使有儂遘汝遐，所傳其毋是這道，汝毋通接伊入厝，亦毋通稱安伊。11因為儂稱安伊，即佮伊其罪惡有份。
12我復有盡穧慾佮汝講，毋使用紙墨，喏挨望解遘汝遐，佮汝對面講，使汝滿心歡喜。13汝蒙揀選其姊妹，伊其囝子都稱安汝。

# 約翰三書
## 1
1長老寄書乞親愛其朋友迦猶，即是我實心所惜其。
2至愛其兄弟啊！我願汝健壯，凡事ta̍i-go̤̍，像汝心裡ta̍i-go̤̍蜀樣。3有兄弟來我者，證見汝其信息，講汝安生憑真理做事，我即大歡喜。4我聽聞講，我燳個小子憑真理做事，我歡喜無物解大這。
5親愛其兄弟啊，汝ka̍ng待兄弟佮做儂客其儂，凡汝所做其，都是盡忠心。伊落教會面前有證見汝其仁愛，汝喏合上帝其道理，送伊墿頭其buang-cíng，安生做是盡好。7伊因為主其名出去，都無摕別各儂其物乇。8安生其儂，我各儂該當接待伊，î-di̍解佮伊齊廝幫助傳這真理。
9我前日寫書寄乞教會，喏丟特腓愛挃做頭儂，伊毋接待我各儂。10故此我來即慾gi̍-gi̍-lē伊所做其事體。伊用獃話批論我各儂，這復不足意，並且毋接待兄弟。有儂愛挃接待，伊即攔阻這儂，逐伊出會。11親愛其兄弟啊，汝毋通學獃，着學好。做好其儂是屬落上帝，做獃其儂是未見着上帝。12低米丟得眾儂證見伊是好，真理亦證見伊，我各儂亦替伊做證見，汝知我其證見是實。
13我復有盡穧話佮汝講，喏毋愛挃用筆墨寫乞汝。14唯獨挨望緊々解看見汝，佮汝對面講論。15願汝平安。眾朋友都稱安汝。請汝憑名稱安遐穧朋友。

# 使徒猶大書
## 1
1耶穌基督其奴僕，雅各其阿弟猶大，寄書乞蒙召其儂，即是乞天父上帝所惜，因為耶穌基督即得保存其儂。2願慈悲、平安、仁愛加倍賜乞汝各儂。
3親愛其兄弟啊！我既然殷勤寫書寄乞汝，講論我各儂所得其拯救，即着落書咧內勢勸汝盡心辯論從前所傳乞聖徒其道理。4因為有幾個儂seo-o̤入來，伊是無敬虔其儂，摕我上帝其恩變做邪惡其緣由，複毋認獨一其主上帝，連我主耶穌基督，這儂早々定着受這刑罰。
5汝雖然解知燳穧其事體，我仱愛挃汝解記咧，前日主救百姓出埃及其地方，以後複滅燳穧毋信其儂。6並且天使無守伊[家己]本來其職分，離去本位，主即摕𣍐斷其鐵索縛伊，關落烏暗其位處，等遘大日其審判。7所多瑪 俄摩拉連四方向縣城其儂，亦安生容縱私慾，行姦淫，連從各樣其邪慾，即受刑罰。用永遠其火燒，留作警戒。8這蜀種做夢其儂，亦安生污穢伊其身體，看輕有權柄其儂，毀謗大儂。9天使長米迦勒因為摩西其身屍佮魔鬼廝爭，都毋敢罵伊定伊其罪，喏講：“主責備汝。”10喏這蜀種其儂，毀謗伊所𣍐曉其事，伊本性所知其佮無知其禽獸蜀樣，伊即摕這事敗壞[家己]。11這儂有災禍啊！因伊行該隱其墿，複大貪財，去憑巴蘭所做其𧸖，學哥拉其悖逆，即受滅亡。12伊落汝親愛其酒席當央，是像海裡𣍐看見其石佮汝齊食。伊喏顧[家己]其喙，都無驚。像無雨其雲乞風拍去，像秋時節𣍐生果子其樹，死了複再死，hāng根都攎爬起。13複像海裡其大浪吐出[家己]其垃垃，亦像天頂其飛星，有永遠其烏暗留遐等伊。14亞當第七代其孫以諾用預言指示這蜀種其儂講：“主得々佮伊成萬聖天使齊來，15審判眾儂，刑罰凡無敬虔其儂，因伊用無敬虔其心做無敬虔其事。複責罰這無敬虔其罪儂，因伊所講其獃話有褻瀆主。”16這蜀幫儂講怨恨其話，不知足，憑[家己]其私慾去做，喙講自誇其話，因為錢財即諂媚儂。
17親愛其兄弟啊！汝着記我主耶穌基督其使徒前日所講其話。18伊佮汝講了，世末有bû-māng其儂從[家己]其私慾，行無敬虔其事。19這儂結黨，屬落血氣，無感着聖神。20親愛其兄弟啊，汝着用至聖其墿[家己]建立，複感着聖神祈禱。21[家己]着緊守惜上帝其身，挨望我主耶穌基督其可憐，使汝解得永生。22落伊當央着分別有蜀等其儂，汝着可憐伊。23復有蜀等汝着摕驚心去救伊，像拖伊出火蜀樣。唯獨乞肉體其私慾毣垃垃其儂，即喏伊其衣裳亦着厭棄。
24有擔當保護汝𣍐遘跋倒，使汝無de̤̍ng囝垃垃，大歡喜徛伊榮耀其位面前。25即是獨一其上帝，我各儂其救主，願榮耀、威嚴、權柄、才能因我主耶穌基督都歸落伊，從原始以前由仱以後，遘去萬々世。實心所願。
